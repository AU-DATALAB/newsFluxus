{"date":"2020-04-03T00:00:00+02:00","url":"https://politiken.dk/search/art7738135/Ting-jeg-gjorde-34","author":"Kirsten Skylv","title":"\n      Ting jeg gjorde 3/4","text":""}
{"date":"2020-04-03T00:00:00+02:00","url":"https://politiken.dk/search/art7700130/Wulffmorgenthaler-34","author":"Kirsten Skylv","title":"\n      Wulffmorgenthaler 3/4","text":""}
{"date":"2020-04-02T23:27:20+02:00","url":"https://politiken.dk/search/art7738819/Regeringen-kan-lukke-Storeb%C3%A6ltsbroen-i-kamp-mod-corona","author":"Corona­virus","title":"\n      Regeringen kan lukke Storebæltsbroen i kamp mod corona","text":"Regeringen har grønt lys til at lukke både Storebæltsbroen og Lillebæltsbroen, hvis den ønsker det for at mindske spredningen af coronavirus.\nDet er dog ikke umiddelbart planen.\nDet skriver DR Nyheder, som har fået aktindsigt i et notat fra Vejdirektoratet.\nIfølge DR Nyheder fremgår det af notatet, at Transportministeriet har bedt Vejdirektoratet om at oplyse, hvorvidt der er hjemmel i loven til at lukke Storebæltsbroen og Lillebæltsbroen i påsken.\nTanken opstod, efter at regeringen på et pressemøde 23. marts luftede tanken om et regionalt rejseforbud for at forhindre stor spredning af coronavirus hen over påsken.\nEn alvorlig situation\nTransportministeriet har nu juridisk lov til at gøre det, hvis det skulle blive nødvendigt.\nDet er dog ikke et greb, man på nuværende tidspunkt vil tage i brug, skriver transportminister Benny Engelbrecht (S) til DR Nyheder.\n»Vi står i en meget alvorlig situation, og derfor er regeringen hele tiden klar til at gøre, hvad der er nødvendigt for at begrænse smittespredningen. Det vurderer vi løbende. På nuværende tidspunkt er det ikke vurderingen, at et sådant skridt er nødvendigt«, skriver Benny Engelbrecht.\nTransportministeriet har nu rent juridisk mulighed for at gøre det, hvis det skulle blive nødvendigt.\nNormalt kan Storebæltsbroen lukkes ved kraftig blæst, færdselsulykker eller større sportsbegivenheder såsom cykelløb. Der bruges en særlig dispositionsret, når det sker.\nDen samme ret vurderer Vejdirektoratet, at ministeriet kan bruge for at mindske spredningen af virusset.\nDet gælder også broerne over Lillebælt - både den nye og den gamle - der forbinder Fyn og Jylland.\n»Lillebæltsbroerne kan således afspærres for al kørende færdsel, eventuelt undtaget de transporter der er nødvendige af hensyn til at understøtte det almene, offentligretlige formål, der er begrundelsen for afspærringen«, står der i notatet ifølge DR Nyheder."}
{"date":"2020-04-02T22:46:50+02:00","url":"https://politiken.dk/search/art7738467/Passagerens-vagthund-f%C3%A5r-lov-til-at-overleve","author":"Noa Mousten Haimoff","title":"\n      Efter udmelding om lukning: \n      Passagerens vagthund får lov til at overleve","text":"Passagerens vagthund. Sådan kaldes Passagerpulsen.\nPassagerpulsen har fra 2014 talt de kollektive passageres sag og har råbt op når det offentlige transportformer ikke har fungeret, som de skulle.\nSiden december stod organisationen til at blive lukket ned, da bevillingen udløb ved årsskiftet, men efter flere måneders usikkerhed, der i sidste ende førte til fyringer af medarbejdere, har en ny politisk aftale nu alligevel sikret, at arbejdet for passagererne kan fortsætte de kommende år, og at ansatte hos Passagerpulsen kan beholde deres arbejde.\nDet sker, selv om passagerens interesseorganisation tidligere har mødt stor kritik fra blandt andet Transport- og Boligministeriet, der har ønsket at stoppe for bevillingen til Passagerpulsen. Meldingen lød fra regeringen i december sidste år, at Passagerpulsen skulle lukkes ned.\n»I forhold til den kollektive transports imageproblem, ser Transport- og Boligministeriet en udfordring i, at Passagerpulsen meget ofte vælger at italesætte den kollektive transport negativt«. Sådan lyder det i et notat fra 24. oktober 2019 fra Transport- og Boligministeriet.\nSom eksempel på følgende nævner ministeriet en kampagne i efteråret, hvor Passagerpulsen lavede en ’Hall of Shame’, hvor brugere af den kollektive trafik blev opfordret til at uploade billeder og beretninger fra danske stationer, der trænger til en kærlig hånd.\nFlere penge skal styrke den kollektive trafik\nTransportminister Benny Engelbrecht (S) besluttede, at der fra 1. januar 2020 ikke længere skulle være bevilling til Passagerpulsen. Det rejste stor kritik fra bl.a. borgere.\nDen nye bevilling er gældende de næste 4 år. Siden 2018 har Passagerpulsen fået en årlig økonomisk bevilling på knap 7 millioner.\nDen politiske aftale, der er indgået har til formål at forbedre den kollektive trafik. En aftale regeringen, Radikale Venstre, SF, Enhedslisten og Alternativet er kommet til enighed om. Der er sat 361 millioner kroner af til en forbedring af den kollektive trafik. Pengene skal blandt andet bruges til takstnedsættelse til unge og ældre, medfinansiering af en ny busterminal i København og en den nye rolle for Passagerpulsen.\nDen nye rolle går ud på, at Passagerpulsen agerer tovholde r for fem nye regionale passagerråd og skal i samarbejde med disse arrangere fem årlige passagerkonferencer for derigennem at sætte fokus på de regionale udfordringer og muligheder inden for den kollektive trafik. Passagerpulsen skal stadig agere talerør for passagerne i den kollektive trafik.\nFlere forbedringer på vej\nFra politisk side, ser man positivt på, at Passagerpulsen bliver bevaret.\n»Vi glæder os over, at det lykkedes os at finde penge til passagerernes talerør og vagthund, Passagerpulsen, som ellers var truet af nedlæggelse. Aftalen er en styrkelse af den kollektive trafik og cyklismen og følger sporet fra det såkaldte ’forståelsespapir’, siger transportordfører Henning Hyllested (EL) i en pressemeddelse.\nRegeringen har holdt sagen hen, men hvilke reelle, politiske overvejelser og argumenter, der har fået Passagerpulsen til først at skulle lukke helt ned til kort efter alligevel at kunne overleve, er ikke blevet meldt ud.\nOgså formand for Forbrugerrådet Tænk, Anja Philip, er lettet over, at Passagerpulsen får lov til at overleve.\n»Vi glæder os til at fortsætte arbejdet med at repræsentere passagererne, så de bliver taget med på råd, og pege på og hjælpe med mulige forbedringer blandt andet ved at kunne lave uafhængige undersøgelser og hele tiden have fingeren på pulsen i forhold til, hvordan forholdene er, når vi danskere skal fra dør til dør«, siger Anja Philip.\nKollektiv transport skal være attraktivt for flere\nIfølge Anja Philip har Passagerpulsens rolle aldrig været vigtigere end nu.\n»Den kollektive trafik kan levere et afgørende bidrag til at sikre høj mobilitet, social sammenhængskraft og til at løse blandt andet klimaudfordringen. Men hvis det skal blive til virkelighed, skal de danskere, der allerede nu bruger bus, tog, metro og letbane, have lyst til at blive ved med det. Og endnu flere skal vælge de kollektive transportformer til. Passagerpulsen hos Forbrugerrådet Tænk vil derfor i de kommende år arbejde for at gøre den kollektive transport til et reelt og attraktivt alternativ for endnu flere«, siger Anja Philip.\nPassagerpulsen har siden oprettelsen i 2014 udgivet omkring 60 rapporter og indsamlet cirka 150.000 besvarelser fra passagerer."}
{"date":"2020-04-02T22:39:51+02:00","url":"https://politiken.dk/search/art7734670/Hun-snaver-helt-vildt-meget-men-musikalsk-holder-Dua-Lipa-tungen-lige-i-munden","author":"Pernille Jensen","title":"\n      Funky festfyrværkeri:\n      Hun snaver helt vildt meget, men musikalsk holder Dua Lipa tungen lige i munden","text":"Der er én altoverskyggende ting, Dua Lipa gerne vil sige med sit nye album, ’Future Nostalgia’. Og det er, at hun har et meget aktivt sexliv. Fik I den med, dernede på bageste række? Dua Lipa synes om at kopulere.\n​\nAf den grund er ’Future Nostalgia’ et lidt pudsigt album at lægge øre til i denne isolationstid, hvor hudsult formentlig er ved at udvikle sig til folkesygdommen du jour. For der er simpelthen utrolig meget in your face-nærhed på den her plade. Hvis vi ikke er på floor, er vi højst sandsynligt på vej hjem for at knalde.\nHeldigvis spiller musikken lystigt med på den galej. Og det er netop denne åbenlyse dedikation til et ensartet musikalsk udtryk, der er ’Future Nostalgia’s største styrke.\nAlbummet er et festfyrværkeri af funky, diskoinficeret popmusik. Og selv om jeg personligt har svært ved at lære at holde af Dua Lipas meget lidt begejstrede ansigtsudtryk, der får hende til at se temmelig fraværende ud i både musikvideoer og på pressefotos, er der noget mere spræl i hendes musik – på trods af at hun selv er noget nær verdensmester i at se uengageret ud.\nFor i forhold til, hvor meget hun angiveligt snaver, holder Dua Lipa i forbløffende grad tungen lige i munden i sin musik.\nOfte er popplader med store navne som Dua Lipa præget af, at der har været afsindigt mange forskellige producere med lige så mange forskellige dagsordener inde over. Men selv om der ifølge Wikipedia har været ikke færre end i hvert fald 11 producere med til at dreje på knapper på ’Future Nostalgia’, er udtrykket meget homogent – og dét er en fornøjelse.\nFor det er en veloplagt Dua Lipa, der rider af sted ud over stepperne på ’Future Nostalgia’ – komplet med den frygtløse selvtillid, man kan have som 24-årig ung kvinde med eventyrlyst i både natteliv og underliv.\nDer er glimt af new-wave-synthesizere på ’Cool’. Den tempofyldte elektropoppede ’Physical’, der vækker pastelfarvede minder om Olivia Newton-Johns ligeledes hyperaktive 80’er-hit af samme navn, handler mere om sex end aerobic. ’Love Again’ sampler Al Bowllys ’My Woman’ – som også blev samplet på det muligvis glemte, men ret forrygende 90’er-hit ’Your Woman’ med White Town.\nDua Lipa er dog ingen andens kvinde end sin egen. Og dét i en grad, hvor man nærmest sidder lidt udmattet tilbage efter at have lyttet til så store mængder empowerment i de 37 minutter, albummet varer.\nPower i teksterne\nSamtidig er det også bare ret fornøjeligt. For den power skinner også klart igennem i teksterne. På tidligere kæmpehits som ’New Rules’, ’IDGAF’ og Calvin Harris-samarbejdet ’One Kiss’ har Dua Lipa haft en forfriskende selvtillid i sine tekster. Hun er ingen bly viol, der passivt lader sig kurtisere. Og dén tråd må man sige, hun samler op på ’Future Nostalgia’. »Who needs to go to sleep, when I’ve got you next to me?«, som hun kækt koketterer på ’Physical’.\nMen nogle gange tipper det over, og særligt hen mod albummets afslutning rammer min hjerne gulvet med et klask – og det samme gør albummets forsøg på at skabe en helstøbt musikalsk oplevelse.\nVærst er den soulpoppede ’Good in Bed’ med linjer som »We don’t know how to talk / But damn, vi know how to fuck«. Må man sige cringe, når man er 35? Mine tæer er i hvert fald stadig helt krøllet sammen.\nLigeledes tvivlsom er albumlukkeren ’Boys Will Be Boys’, der bevæbnet med både børnekor og strygere maner til kamp mod sexisme.\nEt prisværdigt ærinde, absolut. Det er desværre bare lidt som at høre på ens lillesøster, der er blevet en meget woke feminist for en halv time siden og nu er i gang med at omvende hele verden.\nIgen: et absolut prisværdigt ærinde, men også noget mere gyngende grund for Dua Lipa, der nu engang står stærkest på dansegulvet lige nu."}
{"date":"2020-04-02T22:38:03+02:00","url":"https://politiken.dk/search/art7737177/V%C3%A5gn-nu-op-Dan","author":"","title":"\n      Politiken mener: \n      Vågn nu op, Dan","text":"Det var USA’s tidligere præsident John F. Kennedy, der i sin tid mindede om, at det kinesiske tegn for »krise« består af to dele: Den ene del af tegnet betyder fare, den anden mulighed.\nOrdene er værd at huske midt i en coronatid og historisk sundhedskrise, der ikke bare koster liv, men også har sendt alverdens økonomier ud på gigantiske nedture. Farerne er ikke svære at få øje på: tragiske tab af menneskeliv, konkurser, massearbejdsløshed, isolation og frygt.\nMulighederne ligger i kuren mod alle disse elendigheder. I øjeblikket sprøjtes der fra USA til Europa og Asien gigantiske milliardbeløb ind i verdensøkonomien i form af storstilede hjælpepakker til næsten 35.000 milliarder kroner. Hjælpepakker, der ofte bruges til først at afbøde de mest akutte problemer, men som i den næste fase må indrettes med et mere visionært perspektiv for øje end blot at redde mest muligt af det bestående.\nDet er her, mulighederne melder sig: at vi bruger de mange hjælpepakker til at imødegå den anden – og endnu mere fundamentale – krise, vi står midt i: klimakrisen.\nVi skal bruge hjælpepakkerne til at spore os mod en anden og grønnere fremtid: Job, der går ned med coronakrisen i den gamle industri, må genopstå i en ny og grønnere økonomi. Virksomheder, der skærmes mod konkurser, må kvittere med planer for en grøn omstilling.\nDet offentlige må tilsvarende sætte ind med fremadrettede grønne og gerne arbejdskraftintensive investeringer i alt fra opførelse af ladestandere til el-biler til forbedring af kollektiv transport, øget energieffektivitet og måske endda visionære projekter som Ørsteds tanker om at omdanne Bornholm til en såkaldt energiø. Det er alt sammen noget, vi mangler.\nVi forpassede en tilsvarende mulighed ved finanskrisen i 2008: Også dengang pumpede alverdens regeringer store milliardbeløb ud i verdensøkonomien, men de landede alt for ofte i traditionelle »sorte industrier«. Også selv om daværende præsident Obama faktisk dengang så mulighederne og afsatte over 600 milliarder kroner i støtte til ren energi.\nSamme risiko lurer igen: Alene USA har vedtaget hjælpepakker for næsten 14.000 milliarder kroner, men i Donald Trumps USA går 410 milliarder f.eks. til nødlidende luftfartsselskaber, mens olieindustrien tilbydes fordelagtige lån. Også Canada er parat til at lægge sin olieindustri i økonomisk respirator.\nEuropa må gøre det bedre. Og for en erklæret grøn regering som den danske må det jo i særklasse være en ambition at gå forrest og snarest fremlægge en plan for, hvordan vores hjælpepakker kan bruges til at fremme en grøn vision. Det er nu, regeringen og klimaminister Dan Jørgensen skal vise, at de ikke kun evner at lukke os ned og skærme os mod coronaens farer, men også ser mulighederne i en ellers tragisk krise. (jarl-)"}
{"date":"2020-04-02T22:30:29+02:00","url":"https://politiken.dk/search/art7737797/S%C3%A5-blev-klimatopm%C3%B8det-ramt-af-virus","author":"Adam Hannestad","title":"\n      2020 var udset til at blive et ’superår’ for klimaet:\n      Så blev klimatopmødet ramt af virus","text":"For første gang, siden verden i 1995 begyndte at afholde årlige klimatopmøder, kommer der ikke til at være et topmøde i år. De britiske værter meddelte sent mandag, at klimatopmødet i Glasgow i november er opgivet og må udsættes til 2021 på grund af coronakrisen.\nMeddelelsen kommer på et tidspunkt, hvor CO2-indholdet i atmosfæren fortsætter med at stige og lægge sig som en dyne omkring jorden. Forventningen er, at den globale økonomiske nedsmeltning vil sænke udslippet af drivhusgasser, men langtfra nok til at gøre en større forskel.\nMens en række iagttagere roste beslutningen – det giver ganske enkelt ikke mening at prøve at planlægge et topmøde for 30.000 deltagere, når ingen kan mødes fysisk i flere måneder, og en ny virusbølge i efteråret er sandsynlig – er udsættelsen særdeles alvorlig, mener flere højtstående eksperter og politikere.\n2020-topmødet er det 26. i rækken af de såkaldte COP-møder, der begyndte i 1995. Netop COP26 var det møde, hvor 193 lande skulle aflevere nye og skrappere klimamål fem år efter den globale klimaaftale fra Paris i 2015.\n»Det kan godt være, at vi må udsætte vores diplomatiske møder, men vi kan ikke udsætte behovet for klimahandling. Videnskaben fortæller os, at udledninger af drivhusgasser må toppe i år, hvis vi holde den globale opvarmning på 1,5 grader«, siger Christiana Figueres, der var leder af FN’s Klimapanel fra 2011 til 2016, i en erklæring.\nSamme holdning har klima- og energiminister Dan Jørgensen (S).\n»Det vil simpelthen ikke være muligt at forberede et topmøde af den kaliber i den nuværende situation. Havde man besluttet at gennemføre, ville der være en fare for, at forberedelsen ville være blevet for dårlig, og at fokus – forståeligt nok – for mange lande ville være andre steder end på klimaspørgsmålet«, siger han og understreger, at nu skal der arbejdes endnu hårdere for stærke ambitioner, når COP26 afholdes med forsinkelse i 2021.\nKina-topmøde kan blive aflyst\n2020 var ellers udset til at blive et diplomatisk ’superår’ for klimaet.\nFormelt skal landene stadig aflevere deres skærpede klimamål til FN inden årets udgang, topmøde eller ej. Men kun en håndfuld lande har foreløbig opfyldt løfterne. Topmødet var den anledning, hvor tunge spillere som EU og Kina kunne presse hinanden og andre.\nEt af de store håb rettede sig imod et topmøde mellem EU og Kina i september. Her var der mulighed for, at to af verdens tre store økonomiske magter kunne lave en fælles aftale om stærke klimamål. Det ville lægge stort pres på mindre lande verden over, og klimaskeptiske regeringer – som i USA, Australien og Brasilien – og mere nølende lande som Rusland og Japan ville komme under pres.\nMen det møde er nu også i farezonen, siger Dan Jørgensen.\n»Det er ikke endeligt besluttet, om topmødet vil finde sted. Men man kan godt frygte, at det også bliver nødvendigt at rykke det. Det gør det dog ikke mindre vigtigt at arbejde for, at EU og Kina har fælles fodslag klimamæssigt. Vi kan ikke gøre det alene i EU, og særligt Kina er selvfølgelig vigtige at få med«, siger klimaministeren.\nDanske selskaber ærgrer sig\nRent bortset fra, at udsættelsen af topmødet er noget skidt for klimaet, er det ekstra irriterende for danske virksomheder.\n»Det er brandærgerligt, at topmødet udskydes, selv om vi forstår bevæggrundene. COP26 er et meget vigtigt klimatopmøde, hvor der skulle afgives løfter om højere klimaambitioner. Og behovet for international handling bliver jo ikke mindre af coronakrisen«, siger Troels Ranis, der er branchedirektør for klima i Dansk Industri.\nDansk erhvervsliv er allerede underlagt regeringens klimamål om at sænke drivhusgasudledningerne med 70 procent i 2030 fra 1990, der er FN’s basisår. EU’s mål, der fortsat er omdiskuteret, er på 50-55 procent. Når kravene til danske virksomheder alt andet lige er hårdere, vil danske virksomheder have en fordel af, at kravene smitter.\n»På en lang række grønne teknologier er vi konkurrencemæssigt foran – vindmøller og energibesparende pumper, for eksempel. Derfor er der også en forventning om, at vi kan løfte eksporten, hvis der kommer et behov for klimavenlige løsninger«, siger Troels Ranis.\nUSA når at holde valg\nDer er også pludselig kommet en ny og særdeles vigtig ubekendt, påpeger flere.\nKlimatopmødet i Glasgow skulle begynde 9. november, kun seks dage efter præsidentvalget i verdens største økonomi og verdens næststørste udleder af drivhusgasser, USA. Den nuværende præsident, Donald Trump, har meldt USA ud af Parisaftalen med virkning fra 4. november – dagen efter præsidentvalget. Udfordreren Joe Biden ønsker at omgøre den beslutning.\nUanset hvad ville USA’s politiske fokus derfor være rettet mod valget og ikke mod topmødet. Og selv om det endnu er alt for tidligt at sige, om Trump bliver genvalgt, har nogle kommentatorer tydeligt håb i stemmen.\n»De amerikanske vælgere hælder i stigende grad mod at afvise Trumps benægtelse af videnskaben, både når det gælder coronavirus og klimaforandringer«, siger Paul Bledsoe, tidligere rådgiver for præsident Bill Clinton.\n"}
{"date":"2020-04-02T21:44:11+02:00","url":"https://politiken.dk/search/art7734516/%C2%BBDet-er-som-om-livet-lige-har-v%C3%A6ret-sat-i-st%C3%A5-%E2%80%93-og-nu-er-jeg-p%C3%A5-den-anden-side%C2%AB","author":"Anne Bech-Danielsen","title":"\n      Hun står i spidsen for Danmarks nye radio: \n      »Det er, som om livet lige har været sat i stå – og nu er jeg på den anden side«","text":"TORSDAG\nI dag er en rigtig vigtig dag: Vi skal have vores første prøvesendinger på Radio Loud, her få dage før vi går i luften. På grund af corona er det også i dag, at nogle af mine medarbejdere skal møde hinanden første gang fysisk.\nFor at gøre de her ugers kaos fuldkomment er vi lige flyttet sammen her 1. marts. Vi er en familie med fem sammenbragte børn og har fire unger i alderen 12-16 boende hjemme, så de skal op og ’i skole’. De er selvkørende, men der er stadig den her: Hvad har du for i dag?\nVi har fået sådan et dejligt, stort køkken-alrum-stue i et, og det har ’advokaten’, som de kalder mig herhjemme, erobret her under coronakrisen, hvor jeg ikke kan arbejde på redaktionen. De første dage sad jeg oppe på min ældste søn, Ferdinands, værelse på en lille ubehjælpsom Ikeastol mellem nogle flyttekasser, men jeg fik simpelthen ondt i nakken.\nJeg har set frem til den her dag: Vi skal prøve at afvikle båndede ting og ringe op til nyhedsredaktionen i Svendborg. Samtidig er det en afprøvning af vores nødsendeplan i forhold til corona, så der kommer kun to værter, en producer, en tilrettelægger, vores tekniker og produktionschefen til prøven.  De møder klokken ni og prøver for første gang at sidde sammen, to værter, sætte musik på og se, om telefoner, mikrofoner, knapper og regi og alt muligt fungerer. Jeg er der ikke, jeg må jo ikke være der.\n​\nHver dag i den her periode har vi ledelsesmøde over Zoom klokken 10, og i dag taler vi om, at det er nu, vi går i gang. Vi får et link bagom, så vi kan lytte med, og der stilles en computer op, som optager ud i rummet, så samtidig med at vi mødes på Zoom, kan vi gå på Teams og overvære prøvesendingen og – via linket – lytte ind på lyden. (Zoom og Teams er digitale kommunikationsplatforme, red.)\nJeg bliver begejstret. ​\nPrøvesendingen er ikke uden tekniske udfordringer, men det er forløsende. Det er som at slippe hestene fri: Endelig får de fingrene i det, de har drømt om. Og vi hører lyden af vores kanal for første gang.\nFREDAG\nJeg bliver vækket med kaffe på sengen af min kæreste, Anton, for ’advokaten’ har jo travlt. Anton har lige fået en surdej af en ven, så der står friske boller og brød klar hver morgen. Jeg tuller op og vækker børnene, og så har vi fælles morgenmad og snakker om, hvad der skal ske i dag. ​\nJeg går i gang med at se på sendeplaner, og vi får rettet et teknisk problem med, at vi ikke kan ringe ud af studiet. Der er røre om os på Instagram,  og jeg bruger rigtig meget tid over al verdens platforme på at snakke med vores ansvarlige for sociale medier. ​\nVed firetiden går jeg op til min søn Gustav og får ham med ud på en løbetur over i Fælledparken. Vi styrketræner midt på plænen. Det er dejligt.​\nAnton har lavet en stor portion lasagne, og fordi en af drengene har tema om kærlighed i skolen, finder vi på, at vi vil se en af de store, gamle kærlighedsfilm, ’Dirty Dancing’. Begejstringen er nok større for Anton og mig end for ungerne, men de klarer den.\nKlokken ti er jeg pænt grydeklar og går i seng.\nLØRDAG\nJeg får lov at sove længe og får kaffe på sengen igen. Anton bager, og ved 11-tiden er vi klar til pandekage-brunch med ungerne.\nSammen med vores administrationsdirektør i Svendborg arbejder jeg lidt på redegørelsen: Hver gang vi afviger fra den sendetilladelse, vi har fra Radio- og tv-nævnet – og det gør vi i den grad her under corona – skal det fremgå af en stor public service-redegørelse, som vi skal lave næste år, og den tager vi løbende.\nVejret er dejligt, og klokken 12 går Anton og jeg til baggårdsjazz i en af parallelgaderne. Der bor en ung bassist, og han giver en lille koncert med en trompetist og en guitarist. Folk står på altaner og spredt rundt i små aflukkede gårde, og jeg finder en lænestol i en krog, lukker øjnene, trækker vejret og nyder solen og jazzmusikken.​\nVi gør rent og dimser lidt flytterod – det almindelige liv får et par timer. Og så tager vi til ’distancefest’ i vores egen baggård. Man er meget sociale her, hvor vi er flyttet ind, og vi har fået en invitation på Facebook om at stille os udenfor alle sammen med en højttaler klokken fem og skiftes til at spille numre for de andre. ​\nFerdinand vælger vores første nummer: ’Gettin’ Jiggy’ med Will Smith. Vi er seks familier, der har glas med ud – Ferdinand har faktisk fundet en Coronaøl – og flere af os ender på en terrasse, hvor vi fordeler os med afstand familievis. Vi drikker Dark & Stormy, snakker om livet, og det ender med en funk-fest. Vi er halvsnalrede til sidst – og har det dejligt.\nSØNDAG\nVi kan godt lide langsomme søndag morgener, så vi nusser og er først færdige med brunch over 12. Vi har en forkærlighed for brætspil og spiller Catan. Spørger man vores unger, er det: Åh nej. Men de bliver overtalt, og vi spiller to en halv time. Det er vigtigt engang imellem at sige: Nu er jeg kun til stede lige her.\nEt par venner kommer forbi til en kop distancekaffe, jeg har et møde med min bestyrelsesformand, og vi går tur og handler. ’Advokaten’ laver biksemad, og mens vi spiser, siger jeg, at der bliver tryk på nu, og at jeg kan komme til at snerre. De spørger, hvad de kan gøre for at gøre det nemmere, og jeg siger, at det vil være dejligt, hvis de giver mig ro, så jeg ikke skal have dårlig samvittighed. Og måske giver mig en kop kaffe ind i mellem. Og laver maden. Og tager opvasken ...\nMANDAG\nFørste journalist ringer 8:43, og så går det løs resten af dagen. Kommunikationschefen plotter folk ind mellem kontraktmøder og ledelsesmøder og stormøder, der ringer journalister klokken 11:04, 11:09, 11:10...\nVi har et møde om, hvad vores partnere kan levere af indslag, og jeg har nogle interview. Mellem dem står Anton og ungerne klar med frokost, og jeg sætter mig ud i solen lidt på en lille repos, vi har mod baghaven. Og så kommer Gustav med en kop kaffe til mig. Jeg møder en kæmpeforståelse fra mine børn og min kæreste. Der er fordele ved hjemmearbejdet: Ungerne ser mig mere, end de ellers ville have gjort i de her uger. Men jeg er i call non stop. Vi skal passe på, at det ikke bliver new normal.​\nJeg når at give et interview mere og holde møde med min nyhedschef inden det daglige stormøde 14:45 på Zoom, hvor alle medarbejdere kan spørge om alt. Det er et vigtigt møde, når vi nu ikke kan møde hinanden fysisk. Bagefter har jeg møder med administrationsdirektøren i Svendborg, og jeg koordinerer med min pressechef omkring åbningsreceptionen, der skal foregå digitalt over Zoom i morgen aften.\nJeg går tidligt i seng: I morgen bliver en lang dag.​\nTIRSDAG\nVækkeuret ringer 6:45, og jeg får serveret kaffe på sengen. Anton spørger, om jeg er nervøs, men det er jeg faktisk ikke. Jeg er spændt selvfølgelig, men de her folk på lokalradioerne, som vi samarbejder med, har sagt til mig igen og igen de sidste måneder: Vi får lortet op at køre.  ​\nMan kan så være nervøs for alt mulig andet. Som for eksempel det, der sker:\nMin nyhedschef ringer og fortæller, at Mathias (Pedersen, red.), som er en af de to studieværter, der skal åbne i aften, er sendt i karantæne. Hans room-mate er testet positiv med corona. Vi står med en, der ikke er i stand til at sende om 12-16 timer.\nHvis jeg skulle have skrevet et filmmanuskript om Louds launch, kunne jeg ikke have skrevet det mere dramatisk.\nMen så siger en anden af vores værter – der også har været syg, men er blevet rask – at hun tager den. Jeg bliver rørt over, at vores folk bare stepper op.\nKlokken 8 har jeg Zoom-møde med min kommunikationschef. Der er bøvl med indbydelserne til vores reception, men jeg får sendt invitationslink til 270.\nPå ledelsesmødet vender vi nogle hængepartier og tekniske udfordringer med apps og website. Bagefter er der prøvesendinger igen. Vi prøver at lave fejl og se, hvad der fungerer og lytte os ind på energien mellem værterne.\nKlokken 12 kommer der en fotograf for at tage billeder. Imens er Anton i Bauhaus for at købe knager, så midt i det hele skal jeg sige god for dem på Facetime. Arbejde og fritid flyder sammen i en pærevælling. En af mine veninder ringer også og siger, at hun står nede i forhaven, så jeg går ned og har en distancesamtale med hende.\nPå det daglige stormøde på Zoom er vi ret stille. Det skal lige synke ind, at det er snart.\nSå får jeg klædt om og lagt lidt make up: Jeg skal jo pludselig ud i den store verden. Jeg er på redaktionen på Christianshavn lidt over klokken 20. Vi er en lille flok – teknikere, planner, produktionschef og mig – der har aftalt at spise sammen. Vi sidder med spredt afstand og strenge instrukser fra produktionschefen om hvilke gafler og spisepinde, vi må bruge til at tage med, og hvilke vi må sutte på. Vi får sushi. For mig er det celebration food, og her er noget at fejre. ​\nKlokken halv ti kommer TV2 News og de to værter, der skal på. Det er første gang, jeg ser den ene af de to værter face to face! Og kun anden gang jeg møder den anden. Det er ret vildt.​\nKlokken 23:45 åbner jeg den digitale reception på Zoom og ser, hvordan flere og flere kommer på. Vi er over 100 – og det er altså midnat en tirsdag aften …!​\nJeg har lovet Mathias, der røg i karantæne, at han må tælle ned til midnat hjemmefra. Han har problemer med mikrofonen, men i sidste sekund er han på og tæller ned fra 3.\nVi er i luften!\nMen så vender jeg mig om og sidder i et tomt lokale. Den sædvanlige summelyd af mennesker er der bare ikke. Det er til gengæld totalt klimaks at høre vores lækre lyd og værterne, der bare har overskud og tør træde ind og eje det der rum. Jeg er sgu stolt.\nKlokken halv to henter Anton mig. Jeg kan ikke høre Loud i bilen, fordi vores app er ikke blevet klar. Men vi er i luften! Jeg sætter mig i køkkenet med et glas vand. Jeg skal lige have lov til at være pissestolt, både af mig selv og vores folk. Det er mit lille moment.​\nONSDAG\nJeg har fået tre en halv times søvn og har dagens første interview 6:40. Men app’en virker nu, og jeg hører vores morgennyheder. Jeg bliver stadig en lille smule forskrækket over, at der kommer noget ud af højttalerne. I fem måneder har det bare været en forestilling.\nKlokken 8 går vores program ’Undtagelsestilstanden’ på live. Lytterne ringer ikke endnu, og vi får sikkert lave lyttertal, men jeg forventer heller ikke bulder og brag fra start. Vi skal vise vores værd over de næste fire år.\nJeg går på Ritzau og ser anmeldelser og artikler om os. Jeg får en rigtig god fornemmelse i maven. Berlingske giver 2 stjerner, men det er faktisk en fin anmeldelse og en fair vurdering. Der er plads til forbedring, men det skal der være. Jeg sender nogle mails til medarbejderne om, at de bare kan have armene godt oppe over hovedet. Vi er på vej.\nDer er nogle meget negative røster på Twitter, men for mig er Twitter et lukket forum for journalister og kommunikatører, og det er ikke der, vores unge målgruppe er, så fred med det. Det er ikke en reel kritik. De vil bare ikke have, at vi eksisterer.​\nI efteråret, efter at vi havde fået sendetilladelsen, var kritikken massiv i tre uger non stop fra 7 morgen til 23 om aftenen. Der var en forudindtaget indstilling. Men det lærte mig at acceptere, at når man bliver en del af noget værdipolitisk, er det ude af kontrol. Jeg er ikke et teflonmenneske, men jeg er blevet bedre til at tackle det ved at holde fast i, at vi har en vision: At skabe en radio og rejse en dialog med vores unge mennesker i det her land.​\nJeg cykler ind på redaktionen til et DR-interview, og på vejen bliver jeg også interviewet. På redaktionen taler jeg med folk om den særlige form for kommunikation, coronalivet giver. Man mangler glimtet i øjet, kropssproget, alle de signaler, der er ved et fysisk møde. Ledelse er at skrue på knapperne og lave små korrektioner, men det kan blive misforstået, når man ikke kan aflæse hinandens signaler. Det er rigtig rart at få snakket om.​\nJeg cykler hjem i regnvejr, og på vejen koordinerer jeg noget praktisk om afhentning af mine drenge med deres far.  Familien har lavet fiskedunser og hjemmelavet remoulade, og jeg rotter mig sammen med Antons datter, om at vi skal se ’Pitch Perfect’ bagefter. En rigtig feel good film – i sofaen med te og hjemmelavede cookies.​\nDet er, som om livet lige har været sat i stå – og nu er jeg på den anden side.\n"}
{"date":"2020-04-02T21:40:33+02:00","url":"https://politiken.dk/search/art7738202/Erhvervslivet-vil-have-Folketinget-til-at-udskyde-klimakampen","author":"Kristian Klarskov","title":"\n      Erhvervslivet vil have Folketinget til at udskyde klimakampen","text":"Med de sorte skyer over økonomien vil det passe som en boksehandske til et blåt øje at indføre nye flyafgifter, CO2-afgifter og kødafgifter for at nå i mål med de ambitiøse klimamål, der er makronbunden i forståelsesaftalen mellem S-regeringen og dens støttepartier. Det er beskeden fra en række brancher, der som følge af coronakrisen er trængt økonomisk i knæ. De sender en klar opfordring til regeringen og de såkaldte forståelsespartier om at udskyde en række forslag, som indtil coronakrisen dominerede den politiske dagsorden.\nEksempelvis har både de radikale, SF, Enhedslisten og Alternativet foreslået forskellige varianter af en ny flyafgift. Men i en situation, hvor flåden af passagerfly i ugevis har været permanent parkeret på landjorden kalder direktør Michael Svane fra brancheforeningen Dansk Luftfart diskussionen for »nærmest grotesk«.\n»Hvis man i den situation omgås tanker om en flyafgift, så tror jeg ikke bare, at branchen vil føle det som et slag i ansigtet. Men også som et signal om, at man ikke mener, at luftfartsbranchen hører til i Danmark«, siger Michael Svane.\nHan oplyser, at det er aftalt med transportminister Benny Engelbrecht (S), at en rapport om klimapartnerskabet er udskudt. En påtænkt central anbefaling om en klimafond baseret på klimabidrag fra passagerer står over for revurdering.\n»Vi er havnet i en situation, hvor vi ingen indtægter eller passagerer har. Derfor er vi nødt til at kigge på anbefalingerne igen«, siger Michael Svane.\nAdm. direktør Erik Østergaard fra vognmændenes brancheforening Dansk Transport og Logistik fortæller samtidig, at virkeligheden har ændret sig fundamentalt, siden klimapartnerskabet for landtransport i januar færdiggjorde sit arbejde. Var rapporten skrevet i dag, er Erik Østergaard ikke i tvivl om, at den var blevet forsynet med »en skarp advarsel til regeringen« imod at vælte nye afgifter ud over transporterhvervet.\n»Kæmpestore geværgreb, som i bred forstand pålægger erhvervslivet stigende omkostninger i en situation, hvor vi skal have økonomien op i gear igen, giver ikke mening. Jeg håber, at regeringen – og i øvrigt også de radikale, Enhedslisten og SF – kan se, at det vil være skadeligt for dansk økonomi«, siger Erik Østergaard, der mener, at resultatet vil være, at »udenlandske biler kommer til at stå for transporterne«.\nCoronakrise bør sætte endnu mere skub i klimakampen\nPå samme vis afviser Landbrug & Fødevarers formand, Martin Merrild, f.eks. et forslag fra SF om at indføre en klimaafgift på landbruget, som bl.a. vil gøre oksekød dyre.\nMen flere af regeringens støttepartier har tværtimod argumenteret for, at coronakrisen skal bruges til at gentænke vores adfærd og sætte endnu mere skub i klimakampen. Regeringens klimaråd afleverede i marts sit bud på, hvordan Danmark skal komme i mål med ambitionen om at nedbringe den danske CO2-udledning med 70 pct. i 2030. Anbefalingens fundament er en høj dansk CO2-afgift på 1.500 kr. pr. ton. Og støttepartierne agter ikke at fravige kursen.\n»Coronakrisen skal ikke bruges som dårlig undskyldning fra politikere eller nogen brancher til at bremse den grønne omstilling«, siger klimaordfører Mai Villadsen (EL), mens klimaordfører Signe Munk (SF) peger på, at f.eks. luftfarten som følge af rejserestriktionerne har fået en hjælpepakke stillet til rådighed.\n»Det er ikke sådan, at luftfarten ikke aktuelt har fået en håndsrækning. Vi holder fast i vores forslag om en flyafgift, selv om vi har hørt, at Dansk Industri ikke er enige i den. Det var de heller ikke før coronakrisen«, siger Signe Munk.\nKlimaminister Dan Jørgensen (S) anerkender i en skriftlig kommentar, at »Danmark og verden står i en helt anden situation end før udbruddet af covid-19« . Regeringens ambitioner er ifølge ministeren uændrede, men han påpeger samtidig, at regeringen ikke medvirker til at »lukke danske virksomheder i klimaets navn for så at sende arbejdspladserne – og forureningen i øvrigt – til udlandet«.\nFlyafgifter indgår eksempelvis ikke i regeringens planer, forklarer han: »Der er ingen tvivl om, at nogle brancher, for eksempel flybranchen, der er tvunget i knæ, ikke kan klare nye afgifter nu og her«"}
{"date":"2020-04-02T21:29:08+02:00","url":"https://politiken.dk/search/art7738392/Industrien-har-f%C3%A5et-fast-s%C3%A6de-i-regeringens-kontrolt%C3%A5rn-under-krisen","author":"Jakob Sorgenfri Kjær","title":"\n      Helt usædvanligt:\n      Industrien har fået fast sæde i regeringens kontroltårn under krisen","text":"En række repræsentanter fra det private erhvervsliv har i disse dage på helt usædvanlig vis fået fast sæde i regeringens koordinerende organ, Den Nationale Operative Stab (NOST). Med Rigspolitiet for bordenden har NOST siden 1. marts haft til opgave at koordinere myndighedernes indsats og styre Danmark gennem corona-krisen. ​\nOnsdag i sidste uge blev der etableret et usædvanligt stabsudvalg under NOST kaldet ’covid-19-staben’. I en sidefløj i Rigspolitiets lokaler i Glostrup sidder således repræsentanter fra Dansk Industri, Dansk Erhverv, Danske Rederier, konsulentvirksomheden McKinsey og Kammeradvokaten. Også danske nøglevirksomheder som blandt andre Mærsk, Carlsberg og Novo bidrager. Alle stiller vederlagsfrit deres ekspertise til rådighed, oplyser Rigspolitiets kommunikationsdirektør, Anders Frandsen.\nDansk Industris repræsentant i NOST er direktør Lars Frelle-Petersen, der har en nylig fortid i Finansministeriet og Digitaliseringsstyrelsen.\n»Det er ganske usædvanligt, at vi sidder med i NOST, det kender jeg ikke til er sket før. Vi fungerer som koordinatorer, hvor vi er med til at få processerne til at glide. Vi og andre private aktører hjælper myndighederne med at få løst de opgaver, der knytter sig til at udvide både testkapaciteten og omfanget af værnemidler. Vi kan være med til at sikre en dansk produktion af udstyr og bringe nationale og internationale netværk ind«, siger Lars Frelle-Petersen.\nBliver briefet før partiledere\nIfølge Rigspolitiets kommunikationsdirektør får erhvervsrepræsentanterne i NOST daglige briefinger.\n»Men de er underlagt de samme regler om fortrolighed og tavshedspligt, der gælder for andre i regi af NOST-arbejdet«, siger Anders Frandsen.\nIfølge Politikens oplysninger får erhvervsrepræsentanterne dagen i forvejen oplysninger om dele af indholdet på regeringens forestående pressemøder.\nHidtil er partilederne på Christiansborg først blevet briefet få timer før pressemøderne.\nFolketinget i uvidenhed\nI Folketinget er partierne ikke blevet informeret om de private aktørers rolle i NOST:\n»Det er vi ikke orienteret om, og det lyder som udgangspunkt temmelig mærkeligt. Derfor har jeg tænkt mig at spørge ind til, hvad de forskellige private organisationer og virksomheder laver i NOST«, siger Pernille Skipper, politisk leder for regeringens støtteparti, Enhedslisten.\nOgså Radikale Venstres sundhedsordfører finder de manglende informationer fra regeringen betænkelig:\n»Jeg undrer mig meget over, at jeg skal høre det her fra en journalist. Vi er ikke blevet informeret om det. Der kan sagtens være en god grund til arrangementet; der er jo en masse ting, der skal koordineres for tiden, og meget involverer jo logistik og produktion. Men hvorfor så ikke informere om det, så vi er orienteret om indsatsen? Jeg troede, vi var enige med regeringen om, at åbenhed er helt afgørende i denne alvorlige situation«, skriver Stinus Lindgreen i en SMS til Politiken.\nForuden at få forøget kapaciteten af udstyr assisterer erhvervsorganerne med at sikre logistikken, når kritisk medicinsk udstyr skal fragtes hjem fra en verden fuld af eksportforbud, og hvor vestlige lande konkurrerer om det samme udstyr.\nDen begrænsede kapacitet til at teste patienter med coronasymptomer har, sammen med værnemidler, været en stor mangelvare. I de seneste uger er selv ældre hjertepatienter med klare coronasymptomer blevet nægtet tests, ligesom mange nøglemedarbejdere i sundheds- og ældreplejen er blevet hjemsendt med små forkølelsessymptomer uden adgang til tests.\nLænge forsvarede sundhedsmyndighederne det fornuftige i ikke at teste flere i den nuværende såkaldte afbødningsstrategi. Men efter sundhedsmyndighedernes indledende zigzag-kurs har regeringen besluttet at skrue gevaldigt op for testkapaciteten.\nIfølge Sundhedsstyrelsen vil der i næste uge kunne coronatestes 10.000 danskere hver dag, stigende til 15.000 efter påske. Derudover har regeringen efter påske varslet at udbrede de såkaldte antistoftests, der dels kan påvise, hvilke borgere der efter overstået smitte har opnået immunitet, dels kan kaste lys på det nuværende mørketal om coronasmittens reelle udbredelse.\nTusindvis af raske danskere skal testes\nIfølge Politikens oplysninger arbejder NOST konkret med et såkaldt ’raskespor’, der er en plan om at opstille omkring 50 telte forskellige steder i landet, hvor tusindvis af raske danskere kan blive testet for antistoffer.\nRigspolitiets kommunikationsdirektør, Anders Frandsen, kan ikke sige noget om det, der ifølge Politikens oplysninger kaldes ’raskesporet’. »Der kan i en forberedelsesfase forberedes forskellige scenarier, men man afventer fortsat den videre strategi for brugen af tests«, siger Anders Frandsen. ​\nStatens Serum Institut er tovholder på den kommende teststrategi. Om ’raskesporet’ svarer faglig direktør Kåre Mølbak i en mail, at »det er en postgang for tidligt (at svare på, red.)«.\nStørre kapacitet åbner for ny strategi\nDI’s Lars Frelle-Petersen forventer, at nøglevirksomheders medarbejdere inden for eksempelvis fødevare- og lægemiddelindustrien bliver prioriteret, når antistoftests tilbydes. Generelt ser han store perspektiver i, at der nu er blevet skruet gevaldigt op for testkapaciteten:\n»At få flere tests og antistoftests udbredt er med til at fjerne en stor del af mørketallene på, hvor mange der er og har været smittet. Opbygning af testkapaciteten har betydning på alle måder og vil understøtte den strategi, som man end måtte vælge fremad«, siger han. ​\nOpdateret klokken 22.30 med citat fra Radikale Venstre.\n​"}
{"date":"2020-04-02T21:21:20+02:00","url":"https://politiken.dk/search/art7738736/Minister-med-ny-melding-Kirker-b%C3%B8r-holde-lukket-i-p%C3%A5sken","author":"","title":"\n      Minister med ny melding: Kirker bør holde lukket i påsken","text":"Påsken er kirkens vigtigste højtid, men i år vil kirkebænkene formentligt være tomme.\nDet er, selv om kirkeminister Joy Mogensen (S) onsdag sagde, at regeringen arbejdede på at gøre det muligt for de ellers lukkede kirker at holde påskegudstjenester i begrænset omfang.\nNu lyder det fra kirkeministeren, at man bør droppe de overvejelser.\nDet skriver Kirkeministeriet i en pressemeddelelse torsdag aften.\nDet sker, efter at landets præster har udtrykt bekymring for, om det vil være sundhedsmæssigt forsvarligt at lempe på restriktionerne og delvist genåbne kirkerne i påsken.\n»Det er fortsat smerteligt, at vi må fejre påske uden at kunne gå i kirke. Men jeg er glad for, at folkekirken står last og brast med resten af samfundet«, udtaler Joy Mogensen i pressemeddelelsen.\nKirkerne har ligesom store dele af det offentlige Danmark været lukket siden 11. marts i bestræbelserne på at undgå spredning af coronavirus.\nKirken bør ikke have særbehandling\nBegravelser og bisættelser kan dog finde sted. Men der er strikse restriktioner for, hvor mange deltagere der lukkes ind afhængig af kirkens størrelse.\nJoy Mogensen har torsdag holdt møde med landets biskopper. Biskop i Københavns Stift, Peter Skov-Jakobsen, udtaler:\n»Biskopperne forstår og påskønner, at politikerne og regeringen har ønsket at komme kirken i møde på dette punkt«, siger han.\n»Men ved nærmere eftertanke finder biskopperne ikke, at kirken bør have særbehandling i forhold til det samfund, som kirken er en del af. Derfor må vi i år fejre påsken på anden vis: Sammen - men hver for sig«.\nFlere af Folketingets kirkeordførere har udtrykt ønske om at diskutere åbning en kirkerne. Blandt andet Konservatives Søren Pape Poulsen.\n»Selvfølgelig kan vores kirker finde en eller anden løsning her i påsken. Det skal de have mulighed for, og jeg har tillid til at kirken tager de hensyn, der skal tages«, skrev han onsdag på Facebook.\nJoy Mogensen vil nu anbefale ordførerne, at man ikke går videre med overvejelserne."}
{"date":"2020-04-02T21:14:05+02:00","url":"https://politiken.dk/search/art7738056/Gr%C3%A6nsen-kan-gradvist-%C3%A5bnes-%E2%80%93-for-nogle","author":"Anders Jerichow","title":"\n      Anders Jerichow: \n      Grænsen kan gradvist åbnes – for nogle","text":"CORONA-helvedet kom til os på tværs af grænser. Hvornår tør vi igen stole på, at grænser kan åbnes – for gæster udefra og for, at vi selv kan rejse ud i verden?\nCovid-19 har ikke alene bragt erhverv og beskæftigelse i knæ – og ikke alene smadret turisme, lukket rejsemål og truet flyselskaber – men også ødelagt årtiers indsats for at ophæve Europas indre grænser.\nNu kan EU hjælpe med at skabe tillid til åbning af grænserne, så vi gradvis kan lægge pandemien og den økonomiske krise bag os.\nDet handler det om at finde en vaccine og tilbyde den til alle.\nDer er vi desværre ikke endnu.\nMen vi kan meget snart identificere borgere, der har haft sygdommen i sig og opbygget de nødvendige antistoffer mod Covid-19. Der er ingen grund til, at de ikke skal på arbejde igen og ikke skal kunne krydse grænser.\nFRYGTEN for fortsat smitte eller nye smittebølger risikerer at bremse for den åbning, som økonomi og beskæftigelse råber på – og som raske, modstandsdygtige og senere vaccinerede borgere snart kan hjælpe på vej.\nAlene frygten for ny smitte får europæiske regeringer – ligesom andre – til at tøve med at åbne grænserne og lette på lukningen af samfundet. Det giver god mening, så længe smittefaren hærger ubegrænset. Men det giver ikke god mening at indespærre det voksende antal borgere, som har opbygget modstandskraft i form af antistoffer, efter at de har været gennem sygdommen i mild eller sværere grad.\nDet kan snart dokumenteres ved tests, om borgere har opbygget de nødvendige antistoffer. De kan bidrage til at få samfundet i gang.\nHER kan EU tage et ansvar. Hidtil har EU ikke haft en myndighed på sundhedsområdet. Og EU har i princippet værnet om den fri bevægelighed over sine indre grænser. Men det har i dag ikke meget med virkeligheden at gøre. Det grænseløse Europa er i praksis ophævet på grund af frygten for corona.\nHvis EU vil genvinde et grænsefrit Europa, må de europæiske regeringer derfor enes om, hvad der skal til for igen at åbne for rejser på tværs af de indre grænser – altså enes om fælles kriterier for, hvornår de kan stole på, at rejsende ikke bringer corona med sig.\nFidusen er Schengen-aftalen, der blev indgået for 35 år siden for at ophæve behovet for indre europæiske grænser. Og instrumentet er nødt til at være dokumentation for, hvilke borgere, der har opbygget antistoffer mod Covid-19.\nDe første tests af antistoffer er ved at være klar.\nEU kan derefter vælge:\nEnten opretholdes lukkede grænser for alle borgere, indtil det er muligt at vaccinere alle. Det kan tage et halvt eller et helt år, hvor økonomien braser endnu mere sammen. Flere mister deres job eller forretning.\nEller også enes Schengen-landene indtil da om fælles tests af antistoffer.\nSchengen-landene har allerede fælles pas. Vi kan bruge disse pas eller indføre fælles sundhedskort, som i tilknytning til passet dokumenterer antistoffer mod Covid-19.\nDet vil gøre det muligt på én gang at holde smittefare tilbage ved at begrænse rejser for borgere uden antistoffer - og at fremme samarbejde og rejser på tværs af de skel, som pandemien har sat, ved at åbne for borgere, der har fået antistoffer.\nDet vil sætte skel mellem de potentielt smittebærende og de ikke smittefarlige. Det kan ikke være anderledes. Det internationale samfund kender allerede til gule vaccinationskort, som regulerer indrejse i risikoramte samfund med andre sygdomme. En dag, når regeringer på tværs af verden stoler på hinandens håndtering af corona, kan Covid-19 blive en del af disse vaccinationskort.\nIndtil da taler alt for, at Europa og Schengen-samarbejdet selv indfører et troværdigt værn om smittespredning – og en genskabelse af åbne grænser for tryg trafik i vores eget kontinent.\nDet kræver 1. Tests af antistoffer. 2. Et fælles sundhedskort i tilknytning til vores Schengen-pas. Og 3. - en accept af, at dele af samfundet kan genoptage arbejde og rejser og således hjælpe med at afvikle corona-krisen, mens vi venter på vaccinen til alle."}
{"date":"2020-04-02T21:10:16+02:00","url":"https://politiken.dk/search/art7738729/dfsdfsd","author":"Philip Flores","title":"\n      dfsdfsd","text":""}
{"date":"2020-04-02T21:09:08+02:00","url":"https://politiken.dk/search/art7732860/Det-mest-fascinerende-ved-at-se-ballet-i-tv-er-n%C3%A6rbillederne.-Det-er-ogs%C3%A5-det-mest-irriterende","author":"Per Lykke","title":"\n      Sikke voluminøse lægge!:\n      Det mest fascinerende ved at se ballet i tv er nærbillederne. Det er også det mest irriterende","text":"Set og hørt er Politikens daglige klumme om tv, streaming, radio og podcast. Den skrives på skift af avisens anmeldere og journalister og er udelukkende udtryk for skribentens egen holdning.\nI dag skriver Per Lykke om balletten ’Napoli’ på kglteater.dk/xtra\n​\nMagnifikke Ole Michelsen havde for vane at afslutte sit legendariske filmprogram, ’Bogart’, med at minde om, at film skal ses i biografen. Ordene blev flittigt citeret i forbindelse med hans død for nylig og er på en mærkelig bagvendt måde også blevet aktuelle her i coronatiden, fordi man ikke kan gå i biografen, i teatret eller foretage sig noget som helst andet kulturelt. Man er henvist til at dyrke kulturlivet i sofaen, uanset hvor forkert det er.​​​\nSelvfølgelig må det være sådan, når helvede – sagt så nogenlunde med Sartre – kan være de andre, men for en, der går noget mere i teatret end gennemsnittet, er det en prøvelse at måtte undvære sit jævnlige fix. Derfor er det umiddelbart kærkomment, at Det Kongelige Teater på sin hjemmeside nu tilbyder muligheden for at streame udvalgte forestillinger fra repertoiret.\nI den lille husstand valgte vi forleden at se Bournonvilles ballet ’Napoli’. I en tid, hvor grænserne er lukket, og det nationale sammenhold tilsyneladende er så stærkt som ingensinde, i hvert fald siden 1945, må det være passende at kaste sig over det, man almindeligvis kalder Danmarks nationalballet.\n’Napoli’ blev uropført på Det Kongelige Teater i 1842, men i den aktuelle iscenesættelse, der er fra 2009 (optagelsen er dog fra sæsonen 2013/14), har instruktørerne, Nikolaj Hübbe og Sorella Englund, flyttet handlingen til 1950’erne. Vi i klassikerpolitiet løfter sædvanligvis et øjenbryn over den slags, men ideen er nu ikke så tosset endda.\nSom at være der selv (næsten)\nTransmissionen, eller hvad vi skal kalde det, begynder foran Gamle Scene ude på Kongens Nytorv, hvor folk strømmer til. Dermed får vi fornemmelsen af virkelig at skulle i teatret, og samtidig giver det en påmindelse om, hvordan verden var, dengang man gik ud. Og inden Akropolistæppet går, får vi såmænd også et glimt af salen, hvor publikum er ved at finde på plads. Hensigten er tydelig: Det skal være som at være der selv.\nDet mest fascinerende ved at se ballet i tv er nærbillederne, de muskuløse lemmer – sikke voluminøse lægge, Alban Lendorf, der danser Gennaro, har – koncentrationen, der lyser ud af danserne, mens de får alt det krævende til at se legende let ud. Og på den anden side er nærbillederne også det mest irriterende ved at se tv-ballet. Ikke fordi de ikke er velvalgte, men fordi man ikke selv vælger, hvad der skal zoomes ind på, hvilket man jo ellers gør som teatergænger. Desuden ødelægger nærbillederne magien og illusionen, for sminken er for tydelig til tv-skærmen, og mimen ligeså.\nSom det nok fremgår, har jeg det uagtet den gode hensigt lidt anstrengt med genren tv-transmitteret teater, i øvrigt uanset om der er tale om skuespil, opera eller dans. Bevares, det er fint som kilde, hvis man beskæftiger sig med teaterhistorie, men man mærker nærværet lige så lidt, som man bliver våd, når man dyrker tørsvømning.\nAlle mine forbehold til trods skylder jeg dog at sige, at jeg i mangel af bedre nød forestillingen. Og så er der altså den fordel ved at sidde derhjemme, at man altid får en plads på 1. række midtfor. Det er nemlig præcis der, man skal se teater fra."}
{"date":"2020-04-02T21:06:03+02:00","url":"https://politiken.dk/search/art7736126/Forsvarere-g%C3%A5r-i-forb%C3%B8n-for-b%C3%B8rn-af-indsatte","author":"Frank Hvilsom","title":"\n      Forsvarere går i forbøn for børn af indsatte","text":"Et liv i stort set total isolation uden telefonisk eller fysisk kontakt med familie og børn har været hverdagen for de arrestanter, som sidder i varetægt i landets fængsler, siden Danmark og fængslerne lukkede ned 11. marts.\nMen det er arrestanternes børn, som lider under nedlukningen, og derfor er Landsforeningen af Forsvarsadvokater gået i forbøn for børnene.\n»Der er helt indlysende et stort behov for, at den sociale kontakt kan opretholdes, og derfor har vi anmodet om, at der kan findes løsninger«, siger Kristian Mølgaard, formand for forsvarsadvokaterne.\nAllerede 19. marts sendte Landsforeningen af Forsvarsadvokater en anmodning til Kriminalforsorgen, som har stået for fængslernes coronaretningslinjer om, »at der for arrestanter etableres en mulighed for overvåget telefonbesøg«.\nDet ser ud til at have båret frugt nu. Onsdag, små to uger efter forsvarsadvokaternes anmodning, har Rigspolitiet indgået en aftale med Kriminalforsorgen om et midlertidigt koncept for telefonmøder, som skal erstatte pårørendes fysiske besøg, som Rigspolitiet skriver til Landsforeningen af Forsvarsadvokater.\nRetningslinjerne er udsendt til samtlige politikredse.\n»Formålet med løsningen er at sikre, at varetægtsarrestanter fortsat kan holde kontakten med sine pårørende på en sikker og forsvarlig måde, samtidig med at forholdsreglerne vedrørende smitteforebyggelse i forbindelse med covid-19 overholdes«, lyder det.\nVaretægtsarrestanter er endnu ikke dømte indsatte, som er under efterforskning og derfor underlagt særlige vilkår om besøgs- og brevkontrol. Da besøgene blev afskåret 11. marts, mistede de derfor kontakten til deres pårørende, fordi de ikke har samme mulighed for at ringe hjem til koner, kærester og børn, som dømte afsonere har.\n»Hvis kontakten til den indsatte forælder nu yderligere fuldstændig afskæres, så bliver belastningen for disse børn unødvendigt hård«, skrev Landsforeningen af Forsvarsadvokater til myndighederne.\nIfølge Rigspolitiets nye koncept skal en sagsbehandler først vurdere, om telefonmødet skal finde sted, og derefter beslutte, om de pårørende skal møde op på en politistation for at gennemføre samtalen.\nIfølge retningslinjerne er der kun plads til en enkelt pårørende på stationen.\n»Dette er ligeledes gældende, når der er børn«, understreges det. Politiets sagsbehandler kan dog beslutte, at et opkald kan ske fra hjemmet. Opkaldet skal begrænses til et minimum, og det må maksimalt vare 30 minutter. Det gælder også for børn. En sagsbehandler lytter med på samtalen.\nKonceptet skal ses som den bedst mulige løsning i forhold til den nuværende situation, skriver Rigspolitiet.\nForsvarsadvokaternes formand, Kristian Mølgaard, værdsætter, at der gøres noget. Men han kalder politiets model for skrabet.\n»Jeg håber, at pårørende i videst muligt omfang kan være i eget hjem under en samtale, og jeg mener, at det er en helt forkert tilgang, at samtalerne skal kunne gøres kortest muligt«.\nAdvokaten er også betænkelig ved, at samtalerne skal foregå via de såkaldte ’advokattelefoner’ i arresterne, som i forvejen er stærkt benyttede i kontakten mellem advokater og klienter. Kristian Mølgaard vil samle foreningens synspunkter og skrive tilbage til Rigspolitiet.\nHos foreningen Børns Vilkår har direktør Rasmus Kjeldahl svært ved at se hensynet til børnene i Rigspolitiets ordning.\n»I enkelte tilfælde vil barnet skulle møde op på en politistation for at tale med sin forælder og endda gøre det alene, uden at den anden forælder, en pårørende eller for eksempel en støtteperson fra et anbringelsessted, hvis barnet er anbragt, kan være ved siden af barnet og støtte det før, under og efter samtalen. Med den nuværende ordning er man sikker på, at oplevelsen ikke bliver rar for barnet, og det var jo ligesom ikke det, der var meningen«, siger Rasmus Kjeldahl.\nNogle gange kan arrestanten være den eneste forælder, påpeger direktøren.\n»En arrestant kan faktisk være en god forælder, og man må kunne gøre det enklere og mere børnevenligt, så samtalen med den arresterede kan være med til at støtte god kontakt«.\nNorge bruger iPads\nI Norge har fængselsmyndighederne fra 13. marts også begrænset alle besøg i fængslerne, men samtidig har myndighederne valgt at kompensere de indsattes reducerede muligheder for besøg ved at indføre udvidet ringetid og videosamtale.\n»I tillæg til den øgede ringetid, har Kriminalomsorgsdirektoratet investeret i flere hundrede tabletter, for at kunne gennemføre flere videomøder for de indsatte«, skriver direktoratet på sin hjemmeside.\n32-årige Marie er sammen med en arrestant i Vestre Fængsel forældre til en fem måneder gammel dreng. Marie har længet kæmpet for telefontid med sin kæreste.\n»Jeg kan ikke forstå, at man ikke kan indføre overvåget videosamtale ligesom i Norge. Jeg føler, at man i 2020 må kunne finde en bedre løsning«, siger hun.\nRigspolitiets telefonkonceptet træder i kraft med øjeblikkelig virkning.\n\n"}
{"date":"2020-04-02T21:04:41+02:00","url":"https://politiken.dk/search/art7738141/Man-plejer-at-kalde-finanskrisen-for-den-store-recession-men-den-her-krise-er-langt-st%C3%B8rre","author":"Noa Mousten Haimoff","title":"\n      Økonom om USA: \n      Man plejer at kalde finanskrisen for den store recession, men den her krise er langt større","text":"Antallet af ledige på det amerikanske jobmarked slår rekord på rekord på negativ vis i de her uger. For to uger siden søgte 3.3 millioner amerikanere om arbejdsløshedsunderstøttelse. I sidste uge var det 6,6 millioner, der havde meldt sig arbejdsløse. Der er altså sket en fordobling af ledige på blot en uge. I alt drejer det sig om 10 millioner arbejdsløse amerikanere på blot to uger.\n\nTallene for antallet af ledige i denne uge er ikke offentliggjort endnu, men alt tyder på, at antallet fortsat er steget markant i løbet af denne uge.\nRundt regnet svarer det til, at arbejdsløsheden i USA er steget med over fem procentpoint allerede nu i forhold til før corona-virussen gjorde sit indtog i USA.\nI USA er der indtil nu bekræftet flere end 220.000 smittede af corona. Det samlede antal døde rundede torsdag 5000 mennesker, men USA’s præsident, Donald Trump, advarer om, at antallet af dødsfald vil stige markant de kommende uger.\nSenioranalytiker fra Danske Bank, Mikael Olai Milhøj finder situationen alarmerende.\n»Man plejer at kalde finanskrisen for den store recession, men den her krise er langt større. Vi skal tilbage til 30’ernes depression, før man har set noget lignende, der har udviklet sig så negativt, så hurtigt. Men det er klart, at når man lukker ned for landet og tvinger folk til at blive hjemme, så stopper man den økonomiske dynamik fuldstændig«, siger han.\nOg det kan medføre flere konsekvenser.\n»Risikoen, når du lader ledigheden stige så meget, som den gør nu, er, at man starter en klassisk, negativ økonomisk spiral. Den høje ledighed betyder, at dem, der bliver ledige nu ikke kommer til at bruge ligeså mange penge på den anden side af corona-krisen, fordi de ikke har lige så høj indkomst. Der bliver så brug for endnu færre ansatte, hvilket også resulterer i mindre forbrug«, siger Mikael Olai Milhøj.\nFra laveste antal arbejdsløse til højeste antal ledige\nI øjeblikket er mange amerikanere sendt hjem fra deres arbejde for at mindske risikoen for smittespredning. Derudover er der indført forskellige restriktioner, blandt andet i forhold til afstanden til andre mennesker og større forsamlinger. Ifølge Donald Trump, håber han på at kunne genåbne USA lige så stille efter påske. Hvis det ender med at blive tilfældet, kan arbejdsløshedsraten i USA på rekordtid gå fra den laveste i 50 år til den værste i efterkrigstiden.\nDet er dog svært at spå om, hvad de mange ledige konkret vil betyde for USA’s økonomi i den næste tid, og hvor langt de finanspolitiske hjælpepakker fra kommer til at række.\nEn del virksomheder vil dog sandsynligvis vælge at fastholde medarbejdere. Det kan til dels lade sig gøre grundet de nye enorme finanspolitiske hjælpepakker på 2,220 milliarder dollars, hvor virksomheder blandt andet kan opnå lån fra staten, hvis pengene bruges til dækning af lønomkostninger til personale i stil med den lønkompensation, vi har set herhjemme.\nHåbet for hjælpepakkerne er, at de skal kunne tage toppen af krisen, så færre virksomheder føler sig nødsaget til at afskedige medarbejdere i de kommende uger. Men lige præcis hvor meget hjælpepakkerne kommer til at kunne dække, kommer an på, hvor slemt økonomien ender med at rammes på den anden side af den økonomiske nedtur, man oplever i øjeblikket.\n»Man har lært meget fra finanskrisen. Den tredje hjælpepakke er markant større, end noget man overhovedet kom med under krisen. Centralbankerne har reageret kraftigere i disse to uger, end de gjorde på et halvt år under finanskrisen. Det er ikke det samme som, at de har gjort nok, men man har lært noget og kommer hurtigere ud fra starthullet. USA bør tage en ’rather safe than sorry’-tilgang, for ellers risikerer man en meget langvarig krise«, siger Mikael Olai Milhøj.\nOgså Danmark bliver ramt\nNår USA´s økonomi rammes, rammes mange lande.\n»Udfordringen for den danske økonomi er, at vi er en lille, åben økonomi, så vi kan gøre alt det rigtige på den korte bane for at hjælpe vores egen økonomi på rette kurs igen, men hvis andre økonomier, især de store, ikke lykkedes med at gøre, hvad der skal til for at undgå, at det bliver en længerevarende recession, er det uundgåeligt at Danmark ikke også ryger i en længerevarende økonomisk nedtur«, siger Mikael Olai Milhøj og fortsætter:\n»Vores økonomiske konjunkturere afspejler den globale økonomiske situation. Det er derfor svært at forestille sig en situation, hvor USA kommer i en lang økonomisk krise, hvor Danmark og resten af Europa ikke også gør det«, siger han.\nDyb økonomisk krise\nMikael Olai Milhøj påpeger dog, at det er vigtigt at have øje for USA’s arbejdsmarked, når man vurderer situationens omfang.\n»I USA har man et arbejdsmarked, hvor det er nemmere både at afskedige og hyre folk, for omkostninger forbundet med det er mindre end i den europæiske samfundsmodel. For ja, ledigheden kan stige hurtigere, men den kan også falde igen væsentligt hurtigere, end den kan i Europa,« siger han.\nSelvom alt peger i retningen af, at USA’s økonomi er under voldsomt pres, er der lyspunkter. Større virksomheder som Amazon har lige annonceret, at de skal besætte 100.000 nye stillinger.\nDer har blandt flere økonomer været snak om en fjerde hjælpepakke i USA, men intet er udmeldt endnu."}
{"date":"2020-04-02T21:02:36+02:00","url":"https://politiken.dk/search/art7738163/Det-er-nu-du-kan-presse-prisen-p%C3%A5-din-dr%C3%B8mmebolig","author":"Erik Jensen","title":"\n      Det er nu, du kan presse prisen på din drømmebolig","text":"Forleden prøvede ejendomsmægleren Jonas Wopereis Resom, indehaver af Nybolig i Valby i København, noget, han ikke har prøvet før. En køber var interesseret i en lejlighed, men kunne ikke komme til at se den på grund af coronakrisen. En skypekontakt blev etableret og herligheden fremvist to gange for den interesserede.\n»Det var nok, og de slog til, udelukkende efter at have set boligen digitalt. Det er alligevel noget nyt, men næppe noget, vi vil komme til at se efter, at krisen er ovre. De fleste, som er seriøst interesseret i at købe en bolig, vil naturligvis gerne selv se den«, siger Jonas Wopereis Resom.\n»Ved forældrekøb kan det godt være, at faren kan nøjes med at se boligen på iPhone i stedet for at tage en bus fra Jylland for at se den selv i den nuværende situation. Men jeg tror ikke, at digitale fremvisninger sætter sig igennem«, lyder spådommen.\nEt fald på 5 procent\nLigesom andre ejendomsmæglere, Politiken har talt med, mærker han endnu ikke meget til de faldende boligpriser, som eksperterne har bebudet som følge af coronakrisen og al den usikkerhed, der breder sig i verdensmarkedet og øknomien.\n»Vores forventning er, at boligpriserne i Danmark vil falde med 5 procent i år som følge af den uro, der er forbundet med corona og så stige igen næste år. Og allerede nu er det vores oplevelse, at der er færre fremvisninger og væsentligt færre købere på boligmarkedet«, siger Lise Nytoft Bergmann, boligøkonom hos Nordea.\nHun »forventer, at boligkøberne presser sælgerne ned i pris«. Både Jonas Wopereis Resom og Sandra Thorup Sørensen fra Home i Tårnby har oplevet sælgere give »nogle afslag, de nok ikke ville have givet for tre uger siden«, som Sandra Thorup Sørensen udtrykker det.\nStørst prisfald i København og Aarhus\nDet forventede fald i priserne på 5 procent er et gennemsnit for Danmark. I København og tætte forstæder samt i Aarhus forventer Nordea, at priserne på ejerlejligheder og huse vil falde mere.\n»Det er også tænkeligt, at priserne på sommerhuse vil falde en del mere i dyre områder som Tisvilde og Hornbæk, som i høj grad ejes af velhavere. De bor typisk i kvarterer, hvor boligpriserne falder og samtidig oplever de et fald på aktiemarkedet. Mange af dem er selvstændige, og det er ikke så let lige nu«, pointerer Lise Nytoft Bergmann, Nordea.\nHun frygter, at »det ikke bliver et rart år på boligmarkedet«. Meget kommer an på, hvor hurtigt spredningen af smitte med corona og ikke mindst arbejdet med at finde en vaccine vil gå. Men også politikernes indsats overfor den ventede økonomiske krise er vigtig for at mindske angsten for at miste jobbet hos potentielel huskøbere.\nI sidste uge var vi nervøse\nEndnu er der ingen krise på boligmarkedet i hovedstaden, selv om om ejendomsmæglerne har fulgt udviklingen med nogen ængstelse.\n»Hele sidste uge sad vi og var lidt nervøse. Og jeg var inde og kigge på dagpengesatsen for mig selv, hvis det skulle være. Men i søndags væltede det så ind med nye boliger og lige siden har jeg ligget vandret, for folk vil gerne ud at kigge. Det er faktisk lidt mærkeligt«, siger Sandra Thorup Sørensen, Home.\nKollegaen hos Nybolig i Valby, Jonas Wopereis Resom, glæder sig ligeledes over mere eller mindre normale tilstande.\n»Vi har solgt 12 boliger i vores butik i marts og det er faktisk,som det plejer. Så vi har ikke mærket noget negativt eller en krise. Boligerne har holdt prisen nogenlunde, som de plejer. Der er givet et afslag her og der, men sådan er det i den slags handler«, siger han. Og fortsætter:\n»Priserne i København er ikke faldet, der plejer at gå nogle kvartaler før den slags sætter sig igennem. Hvis coronakrisen fortsætter i lang tid, kan man selvfølgelig ikke vide, hvad der sker. Men folk har stadig brug for noget at bo i – nogle vil have mere plads og sælge deres lejlighed, andre vil gerne flytte til København, så markedet er levende«, pointerer Jonas Wopereis Resom, Nybolig.\nHåndsprit til fremvisninger\nFremvisning af boliger til salg foregår nu efter myndighedernes foreskrifter.\n»Det vil sige, at vi beder sælger lade alle døre i hjemmet stå åbne og lyset være tændt, så vi skal røre ved så lidt som muligt. Vi og køber spritter hænder, holder afstand og rører så vidt muligt ikke ved noget, så går det. Sælgerne har tillid til os, så fremvisninger er ikke noget problem«, siger Sandra Thorup Sørensen.\nI enkelte tilfælde har hun dog måtte afvise lade interesseree se en bolig, fordi sælgerne var testet positive for corona og så er det selvsagt ikke en god idé at fylde huset med fremmede. Men ellers forløber processen som normalt og endda ofte lidt hurtigere, fordi »køberne virker mere beslutsomme«, siger hun.\nSamme oplevelse har man hos Nybolig i Valby. Processen går bare lidt langsommere, mener Jonas Wopereis Resom.\n»Det tager længere tid med advokater, bankerne er lukkede og kommunerne har ikke den normale service. Men hvis man lidt tålmodighed går det«, siger han.\nUro er normen på markedet\nUro er der på boligmarkedet, men det er, mener Jonas Wopereis Resom efterhånden mere normen end undtagelsen. Og selv om renten er steget, skete det fra et meget lavt niveau, påpeger ejendomsmæglerne.\nDe ser frem mod påsken, der traditionelt er et tidspunkt, hvor mange ser på nye boliger, med en vis optimisme. Smukke forårsdage vil gøre det lettere at handle med boliger, mener Sandra Thorup Sørensen. For som hun siger:\n»I det mindste ramte coronaen os i første omgang her i foråret. Havde vi fået en pandemi i efteråret, havde der først for alvor været stille«."}
{"date":"2020-04-02T20:47:33+02:00","url":"https://politiken.dk/search/art7736721/Skat-br%C3%B8d-loven-da-familier-fik-skattechok","author":"Hans Drachmann","title":"\n      Skat brød loven, da familier fik skattechok  ","text":"Skat handlede på en række punkter ulovligt, da den statslige myndighed vildledte en række købere af nye rækkehuse i Nordhavn i København om, hvor meget de ville komme til at betale i grundskyld. Da borgerne fik den endelig regning, lød den på 84.000 kr. om året i stedet for 21.000 kr.​\nDet er Folketingets Ombudsmand, Niels Fenger, der efter en gennemgang af sagen konkluderer, at Skat i sin vejledning »ikke har levet op til de retlige krav«. Men han har som ombudsmand ikke mulighed for at ændre vurderingen og går derfor ikke videre med sagen.\nOmbudsmanden skriver i en pressemeddelelse, at »det kan bestemt opleves urimeligt, når man som boligkøber kommer til at betale meget mere i skat, end man fik oplyst ved købet«, men han har ikke mulighed for at foretage sig mere.\n»Jeg kan tage stilling til, hvad der er ret, men ikke hvad der er rimeligt«, siger Niels Fenger til Politiken.\nOg juraen siger, at Skat ikke var forpligtet af sin vejledning, da Skat havde oplyst, at den ikke var bindende. Og ombudsmanden har ikke mulighed for at gå ind at ændre den endelige ejendomsvurdering, som med en mindre nedsættelse blev godkendt af Landsskatteretten.\nOg dermed er der »ikke udsigt til, at jeg vil kunne kritisere resultatet«, konkluderer ombudsmanden, der derfor ikke går videre med sagen.\nOmbudsmanden kritiserer dog Skats vejledning for ikke at leve op til lovens krav.\n»Der er tale om brud på grundlæggende forvaltningsretlige grundsætninger om journalisering og notatpligt. Jeg konstaterer, at det, der er foregået, er ulovligt, idet Skat undlod at lægge oplysninger på sagen om, hvordan man var nået til den pågældende vurdering«, siger ombudsmanden.\nBeboerne vil nok føle sig skuffet over, at Skat kan handle ulovligt, men at det har ikke nogen konsekvens?\n»Jeg har i udtalelsen sagt, at der er begået en retlig fejl i relation til dokumentation af beslutningsgrundlaget, men jeg har ikke sagt, at Skat har afgivet en forkert vurdering. Jeg har ikke som ombudsmand grundlag for at tilsidesætte den vurdering, som Landsskatteretten har foretaget«.\nEjendomsmæglerne er forpligtet til at oplyse købere af en bolig om, hvor meget de skal betale i ejendomsværdiskat og grundskyld. Hvis der er tale om en ny ejendom uden vurdering, må de bede Skat om en vejledende udtalelse. Det er det, der er sket for en række familier i Nordhavn, der fik et chok, da skatten viste sig at blive firedoblet.\nI Folketingets Skatteudvalg er der enighed om, at beboerne er blevet helt urimeligt behandlet, men det har ikke hjulpet beboerne, der gik til ombudsmanden, fordi de mente, at der måtte være en grænse for, hvor fejlagtigt, Skat kunne vejlede borgerne.\n»Men Skat har nu fået at vide, at hvis de bare husker at tage forbehold, kan de ende med at gange vurderingen med fire. Folk der køber en ny ejendom uden vurdering, køber altså en ren lottokupon«, siger Peter Thielst.\n»Jeg tror ikke, vi kan gøre noget nu, medmindre der er politikere, der synes, at det her skriger til himlen«."}
{"date":"2020-04-02T20:46:31+02:00","url":"https://politiken.dk/search/art7730730/Hvad-disse-statsledere-har-til-f%C3%A6lles-At-krisen-har-%C3%B8get-deres-popularitet-%E2%80%93-og-at-det-ikke-n%C3%B8dvendigvis-forts%C3%A6tter","author":"Jesper Thobo-Carlsen","title":"\n      Hvad disse statsledere har til fælles? At krisen har øget deres popularitet – og at det ikke nødvendigvis fortsætter","text":"Statsminister Mette Frederiksen (S) kan glæde sig over denne uges meningsmåling fra Voxmeter. ​\nSocialdemokratiet står til hele 31,5 procent og et ordentligt spring frem på 4,7 procentpoint i marts, hvor coronaepidemien har hærget. Men Mette Frederiksen gør klogt i ikke at lægge for meget i den. Det er ikke en særlig anerkendelse af hendes måde at håndtere krisen på, men en fremgang, hun deler med rigtigt mange regeringsledere verden over i denne tid.\nHvad enten de har zigzagget gennem krisen som i USA og Storbritannien, har holdt landet åbent så længe som muligt som i Sverige, har sat rekord i dødsfald som i Italien, har indført udgangsforbud som i Frankrig eller roligt har appelleret til medmenneskelighed som i Tyskland, oplever mange præsidenter, ministerpræsidenter og regeringspartier i denne tid fremgang i meningsmålingerne.\nI USA har Donald Trump vekslet mellem at bagatellisere epidemien, erklære krig mod den og senest stillet en snarlig genåbning af den amerikanske økonomi i udsigt for kort efter at udskyde den igen.\nMens New York er i coronaalarm, har Donald Trumps opbakning taget et spring op til 48 procent i et vægtet gennemsnit fra realclearpolitics.com.\nI Tyskland er kansler Angela Merkels konservative union af partierne CDU og CSU gået markant frem og ligger i de seneste målinger til 32-36 procent. For to uger siden lå de to partier under 30 procent.\nI Frankrig, hvor præsident Emmanuel Macron har erklæret krig mod coronavirussen, sprang hans popularitet fra 33 procent til 43 procent på en måned i en måling for Journal du Dimanche. Det sker paradoksalt nok samtidig med, at op til 85 procent af befolkningen mener, at regeringen har handlet for sent.\nI Storbritannien havde premierminister Boris Johnson længe svært ved at ramme tonen og blev kritiseret for at nedtone og lave sjov med truslen. Så svingede han rundt og lukkede store dele af Storbritannien ned. Det fandt opbakning hos hele 93 procent af befolkningen ifølge en måling fra YouGov. Boris Johnsons opbakning er vokset med hele 25 procentpoint siden begyndelsen af 2020, og han er nu en af de mest populære ledere i den demokratiske verden, skriver avisen Financial Times på baggrund af tal fra instituttet Morning Consult.​\nOpbakningen til lederne af de 10 største demokratier i verden er vokset med gennemsnitligt 9 procentpoint, viser deres tal.\nIngen bonus til nationalister\nTrods de lukkede grænser mange steder i verden er der ikke nogen særlig bonus at spore til de nationalistiske partier. Mange steder tværtimod.\nI Tyskland er det højrenationale Alternative für Deutschland gået tilbage.\nI Sverige, som stadig har åbne skoler og butikker, er Socialdemokraterna ifølge SVT igen Sveriges klart største parti. En plads, det højrenationale Sverigedemokraterna ellers havde erobret omkring årsskiftet. Tilliden til den socialdemokratiske statsminister Stefan Löfven er sprunget op fra 26 procent til 44 procent fra februar til marts, skriver SVT. Tilliden til Sverigedemokraternas leder Jimmie Åkesson er gået den anden vej fra 32 til 27 procent.\nCoronavirusset har ramt Italien hårdest i Europa, blandt andet fordi virus længe fik lov til at brede sig ubemærket. Vælgerne har dog ikke svigtet regeringen. I midten af januar lå det højrenationale oppositionsparti Lega på 13 procentpoint foran det socialdemokratiske regeringsparti ifølge et gennemsnit af målinger i nyhedsmediet Politico. Torsdag var det forspring skrumpet til 7 procent.\nI andre lande som Spanien, som også er særligt hårdt ramt, kan der ikke ses noget udsving i målingerne, og det kan der heller ikke i Ungarn, hvor den nationalistiske ministerpræsident Viktor Orban prøver at placere skylden hos migranter og har sat de demokratiske spilleregler på pause i ubestemt tid. Hans parti Fidesz har ikke haft nogen fremgang, men ligger fortsat omkring 50 procent.\nI Polen håber regeringen, at dens optur kan sikre den sejren ved præsidentvalget i maj.\nDen stigende opbakning til mange regeringer er typisk for den første fase af store kriser, siger Michael Bang Petersen, der er professor i statskundskab på Aarhus Universitet og har forsket i katastrofer og politisk psykologi. Det er den fase, hvor stats- og regeringschefer typisk har opmærksomheden og kan optræde som samlende landsfædre og -mødre eller militære ledere, mens oppositionen er nødt til at bakke op.\n»Der går nogle psykologiske processer i gang, der siger, at når vi er i fare, skal vi støtte op om fællesskabet, som jo så er personificeret i den politiske leder«, siger han.\nHvilken type krise er det?\nErfaringen tyder på, at den vælgerbonus hurtigt kan forsvinde igen. Tag bare den britiske premierminister Winston Churchill, der – så godt som – havde vundet Anden Verdenskrig, da han blev smidt på porten af vælgerne, da truslen var overstået, påpeger Michael Bang Petersen. Eller den danske statsminister Poul Nyrup Rasmussen, der fik et popularitetsløft af krisestemningen efter terrorangrebet 11. september 2001, som hurtigt fordampede i valgkampen bagefter.\n»Vi har lavet forskning, der tyder på, at det der skift tilbage kan ske ret hurtigt«, siger Michael Bang Petersen.\n​\n​\nPå langt sigt kan store kriser ommøblere tidens politiske landskaber. Efter Anden Verdenskrig fulgte en progressiv periode med rettigheder og opbygningen af den moderne velfærdsstat. Efter terrorangrebet 11. september voksede den religiøse polarisering. Efter finanskrisen voksede populismen og modstanden mod det etablerede system.\nCoronakrisen har en kraft og en størrelse, der igen kan ændre vores politiske landskab, men hvordan vil i høj grad afhænge af, hvordan den ender med at sætte sig i befolkningerne, vurderer Michael Bang Petersen.\nEnder den med mest at blive set som en økonomisk krise, vil den måske trække i populistisk retning som finanskrisen, siger han. Sætter den sig mest som en epidemiologisk angst for smitte, kan den måske styrke nationalistiske højrepartier.\n»Vi ved, at folk, der er meget bekymrede for smitte, egentlig helst vil have, at andre holder sig på afstand«, siger han.\nSætter den sig som en oplevelse af, at velfærdsstaten ikke var stærk nok til at redde os, ender det måske med et mere ’solidarisk’ svar og nye investeringer i den, siger Michael Bang Petersen:\n»Der er mange veje, det kan gå«."}
{"date":"2020-04-02T20:21:34+02:00","url":"https://politiken.dk/search/art7736582/Jeg-har-en-klump-i-maven-n%C3%A5r-jeg-g%C3%A5r-p%C3%A5-arbejde-i-%C3%B8jeblikket","author":"Elisabeth Astrup","title":"\n      Cathrine er sygeplejerske på Amager Hospital: \n      Jeg har en klump i maven, når jeg går på arbejde i øjeblikket","text":"Fortalt til Elisabeth Astrup.\nJeg har en klump i maven, når jeg går på arbejde i øjeblikket.\nJeg arbejder på en sengeafdeling på Amager Hospital, men på grund af hele coronasituationen får jeg også vagter på de afdelinger på Hvidovre Hospital, der behandler patienter, der enten er smittet med corona, eller som er i isolation, fordi de forventes at være smittet. Samtidig møder jeg også patienter på Amager Hospital, der er i isolation på grund af coronamistanke.\nJeg synes, at situationen er meget utryg.\nVi hører en del om, hvor galt det står til i andre lande, når det handler om hospitalerne. Men sagen er, at vi står med nogle af de samme problemstillinger i Danmark, når det handler om værnemidler.\nOver nogle dage i de seneste uger har vi ikke haft de værnemidler på min afdeling på Amager Hospital, som vi skulle have. I stedet for de korrekte værnemidler har vi haft seks par beskyttelsesbriller, der minder om fyrværkeribriller, som personalet har skullet deles om.\nBrillerne har ligget i en bakke i sygeplejerskekontoret, så der var styr på, hvor de var. Hver gang nogen havde brugt dem, blev de sprittet af med to forskellige slags klude. Men den slags briller passer jo ikke til alle ansigter.\nI sidste uge stod jeg inde hos en patient, der var i isolation, fordi der var mistanke om, at vedkommende var smittet med corona. De briller, jeg havde på, var alt for store. Brillestængerne sad slet ikke ind til mit hoved, så brillerne gled hele tiden ned. Jeg kunne lige så godt ikke have haft dem på, for de nyttede ikke noget som helst.\nMin far kan slet ikke holde ud, at jeg arbejder i sådan en situation, så han har købt et par dykkerbriller til mig på nettet. Dem har jeg nu liggende på mit arbejde. Jeg har endnu ikke brugt dem. Men jeg er glad for, at jeg har dem, for det sker jo indimellem, at der opstår akutte situationer som for eksempel hjertestop, og så skal vi rykke hurtigt ind på en stue. Så nytter det ikke, hvis jeg ikke har nogen briller at tage på.\nVi ansatte har råbt op om de manglende værnemidler. Og jeg ved også, at vores ledere er gået videre med det. Alle er enige i, at situationen ikke er, som den skal være. Men når noget skal ændres, skal der være nogen højt oppe i systemet, som gør noget. Og i lang tid er der ikke sket noget.\nMen i dag så jeg så, at der var kommet en kasse med briller.\nVærnemidler på stuerne\nI går havde jeg min første dag i en af de vagter, som jeg skal have indimellem i den her tid, på Hvidovre Hospital. Også her er der forhold, som er under al kritik, og som har rystet mig.\nHer har de alle de værnemidler, der er behov for indtil videre. Men når vi skal ind til de smittede patienter eller patienter i isolation, må vi først tage værnemidlerne på inde på stuerne. Årsagen er hygiejniske retningslinjer, har jeg fået at vide. Men hvad det dækker over, aner jeg ikke.\nDer er tale om meget små stuer, en del af patienterne er jo i udgangspunktet friske mennesker, der bevæger sig rundt i rummet og rører alle mulige steder. Nogle gange kan de få behov for at blive suget i svælget eller at få hjælp til at trække vejret via en såkaldt cpap-behandling. Når de behandlinger bliver udført, hænger dråbesmitten i hele rummet. Det er den situation, jeg potentielt træder ind i, når jeg fuldstændig ubeskyttet træder ind på sådan en stue. Og jeg bliver udsat for utrolig stor smittefare.\nDagen efter tager jeg så tilbage på mit normale arbejde på Amager Hospital, hvor jeg arbejder med en patientgruppe, som er særligt udsatte – for eksempel hjertepatienter. Jeg aner jo ikke, om jeg tager smitte med videre ind til dem.\nJeg vil meget gerne gå på arbejde og gøre et godt stykke arbejde. Men der skal altså også være styr på vores sikkerhed.\nOm et par uger har jeg vagter på Hvidovre Hospital igen. Jeg har det dårligt med at skulle derud. Oven i det hele har vi i dag fået at vide, at vi skal være forberedte på, at hviledøgn mellem vagter og de beskyttede fridage, som vi har, når vi har arbejdet meget, formentlig vil blive fjernet i takt med, at flere patienter bliver indlagt. Men hvor godt tror man lige, vi arbejder, hvis vi skal arbejde så meget? Og hvad forestiller man sig, der sker med vores immunforsvar, hvis vi ikke får hvilet?\nSvar fra Region Hovedstaden\nPolitiken har kontaktet Amager Hospital og Hvidovre Hospital for en kommentar til Cathrine Sylvestersens kritik og bekymring over arbejdsforholdene.\nHospitalerne henvisertil Region Hovedstaden, som har det overordnede ansvar for sundhedssektoren i hovedstadsområdet. I et mailsvar skriver koncerndirektør i Region Hovedstaden, Svend Hartling:\n»Medarbejdere skal ikke føle sig utrygge ved at gå på arbejde. Vi vil gerne opfordre medarbejderne til at kontakte deres lokale ledelse, hvis de er bekymrede for smittefare«.\n»Vi følger Seruminstituttetsog Sundhedsstyrelsens retningslinjer for brug af værnemidler. Covid-19 smitter via dråbesmitte, dvs. at den ikke er luftbåren. Dråber falder til jorden, så der er ikke øget sandsynlighed for at blive smittet på gangene, når personalet overholder de foreskrevne generelle retningslinjer om afstand, håndhygiejne og retningslinjer for rengøring mv«.\n»Vi har aktuelt værnemidler nok i regionen, men er klar over, at der har været mangelsituationer i de forløbne uger i nogle afdelinger. Hvis man oplever mangel på værnemidler, skal man tage kontakt til sin lokale ledelse«.\n"}
{"date":"2020-04-02T20:20:30+02:00","url":"https://politiken.dk/search/art7708244/Nabokov-forf%C3%B8rer-sin-l%C3%A6ser-og-man-ender-narret-og-til-grin","author":"Benedicte Gui de Thurah Huang","title":"\n      Av, et ondt drama:\n      Nabokov forfører sin læser, og man ender narret og til grin","text":"Jeg har sjældent læst en roman så veludført og så net arrangeret som Vladimir Nabokovs ’Latter i mørket’ fra 1932. Historien er for så vidt simpel, vi har i hvert fald hørt den før: En midaldrende og velhavende skønånd falder for en fattig piges smukke ydre.\n​\nDe indleder et forhold, og det går derudad i et gensidigt udnyttelsesspil, indtil en mere dreven elsker træder ind på scenen. Nabokovs version af historien udspiller sig i stumfilmtidens Berlin, hvor Albinus, en godt gift kunstkritiker, som altid har længtes efter at besidde ægte skønhed, må se sig fortabt fra det øjeblik, han i biografsalens mørke øjner Margot Peters kønne ansigt.\n’Latter i mørket’ er en kølig roman, den rummer kun meget lidt medfølelse, for fortælleren er en bedrevidende iagttager, der fra sin trone arrangerer fortællingen, som han finder det for godt. Albinus’ ulykkelige skæbne røbes for eksempel med det samme: »Han var rig, respektabel, lykkelig; en dag forlod han sin hustru til fordel for en ung elskerinde; han elskede; blev ikke elsket selv; og hans liv endte i en katastrofe«. Herfra er der ikke andet for end skiftevis at fornøjes af og gyse over Albinus’ store styrt.\nFortælleren blinker til mig\nOg det er en fornøjelse at læse Nabokov. Romanen duperer med sit billedsprog. Hvem havde for eksempel nogensinde tænkt på at sammenligne en baby med en gammel ballon: »Til at begynde med var spædbarnet rødt og rynket som en legetøjsballon på tilbagegang«. Men sådan, i en visuel og taktil overraskelse, beskrives Albinus’ nyfødte datter.\nFornøjelsen består dog ikke bare i Nabokovs forbløffende præcise prosa, men også i, at man bliver en overlegen medsammensvoren. Man deler Margot Peters og hendes dæmoniske elsker, karikaturtegneren og tusindkunstneren, Axel Rexs suspensefyldte fryd over Albinus’ blindhed. Hvornår vil han fatte, hvad der foregår? Først alt for sent! Lykkeligvis, for spændingen og nydelsen fordobles gennem hemmelighedskræmmeriet og de mange ondsindede blufnumre. Og man er endda ikke blot karakterernes medsammensvorne, men også fortællerens udvalgte åndsfælle.\nDet er herligt at se, hvordan romanen sender den ene spidsfindige reference efter den anden til scenen og filmens verden – hvis kønne Margot Peters er besat af at blive hollywoodskuespillerinde, så er romanen besat af allusioner til syn og synsbedrag, lysglimt og spejlinger. Jeg noterer det, hver eneste gang Margot smiler til sit spejlbillede, og et øjeblik efter bekræftes jeg af en indskudt parentes: »(spejlene havde nok at bestille den dag)«, hvisker den. Jeg føler det, som om fortælleren blinker til mig.\nForført, narret og til grin\n’Latter i mørket’ er fuld af usandsynlige tilfældigheder og sammentræf, på én gang vildt dramatisk og overmåde styret – akkurat som en snurretop, nogen har tvunget op i fart. Det er behageligt nok, så længe man selv har overtaget. Det er sjovt at føle sig vidende og belæst, når romanens temaer sender én i retning af andre litterære klassikere. Dens krukkede dyrkelse af ungdoms flor minder om Oscar Wildes dekadence. Dens utallige hotelophold og kursteder får mig til at sende en tanke til den kærlighedssyge, pædofile æstet von Aschenbach, der drager sit sidste suk på Lidoen hos Thomas Mann. Og selv om den meget unge pige i denne Nabokov-roman ikke er et decideret barn, skulle ’Latter i mørket’ være en slags forstudie til den senere så berømte og berygtede ’Lolita’. Ser man det! Interessant!\nMen efterhånden begynder man at nære afsmag for sine mange begavede iagttagelser, for sin egen læseiver og for sig selv. Det er ikke lutter lykke at tabe sit hjerte til Nabokov, for er man ikke som kunstnydende og skønhedssmægtende læser akkurat lige så forført, narret og til grin som den kære Albinus i romanen? Man har givet sig hen til skønhed og ond fornøjelse, og akkurat som Albinus må man nu stavre svimmel ud af romanen igen: »’Så var det altså det hele’ tænkte han ganske spagt som om han lå i sin seng. ’Jeg må forholde mig roligt en lille tid og så gå meget langsomt hen over smertens lysende sand, hen mod den blå, blå bølge’«."}
{"date":"2020-04-02T20:13:38+02:00","url":"https://politiken.dk/search/art7738630/Gravide-i-plejefag-i-tredje-trimester-b%C3%B8r-arbejde-hjemme","author":"","title":"\n      Gravide i plejefag i tredje trimester bør arbejde hjemme","text":"Kvinder, der er gravide i tredje trimester, og som arbejder i enten sundheds-, social- eller ældresektoren, bør arbejde hjemmefra. Det anbefaler Sundhedsstyrelsen i retningslinjer, der er opdateret torsdag aften.\nDermed er der ikke tale om en generel anbefaling til alle gravide i tredje trimester.\nDen nye anbefaling kommer ifølge styrelsen af forsigtighedshensyn, da enkelte studier fra udlandet har vist, at der er flere kejsersnit inden termin hos coronasmittede i tredje trimester. Børn bliver derfor født for tidligt.\nSundhedsstyrelsen understreger i sine retningslinjer, at evidensgrundlaget er meget sparsomt, og at anbefalingen kommer for at være på den sikre side.\n»Vi skal passe på alle vores gravide medarbejdere og deres kommende børn«.\n»Ud fra et udvidet forsigtighedsprincip og af hensyn til det ufødte barn anbefaler vi, at gravide i tredje trimester arbejder hjemmefra, så risikoen for smitte i sidste trimester mindskes«, siger Camilla Rathcke, der er centerchef i styrelsen, i forbindelse med de opdaterede retningslinjer.\nIntet tyder på, at gravide er særligt modtagelige over for smitte, at de har en øget risiko for et mere alvorligt sygdomsforløb med coronavirus, eller at de har øget dødelighed, pointerer styrelsen."}
{"date":"2020-04-02T19:48:58+02:00","url":"https://politiken.dk/search/art7735663/Vi-skal-have-krisehj%C3%A6lp-til-illegale-udenlandske-hjeml%C3%B8se","author":"Socialborgmester Mia Nyegaard (R), Jes Vissing Tiedemann (R), Laura Rosenvinge (S), Niels Bjerrum (S), Simon Simonsen (S), Charlotte Lund (Enhl.), Karina Vestergaard Madsen (Enhl.) og Annika Smith (SF). Alle medlemmer af Borgerrepræsentationen i København","title":"\n      Opråb til Tesfaye:\n      Vi skal have krisehjælp til illegale, udenlandske hjemløse","text":"Hjemløse og andre socialt udsatte lever et liv, der gør dem særlig sårbare i disse tider. De har både større risiko for at blive smittet med covid-19 og for at blive kritisk syge, hvis de bliver smittet. Derfor har vi i socialforvaltningen i København gjort en række tiltag for at forhindre smitte blandt socialt udsatte. Botilbud har lukket for besøg, der bliver taget særlige forholdsregler, når væresteder serverer måltider, og der er indrettet karantænepladser for socialt udsatte.​\nMen én gruppe kan vi ikke hjælpe: Illegale migranter, der lever som hjemløse. Loven giver ikke kommunerne lov til at hjælpe illegale migranter. Til hverdag er det frivilligorganisationerne, som støtter gruppen med mad, en seng at sove i og anden hjælp. De organisationer står nu over for en kæmpe opgave, for de er slet ikke gearet til at hjælpe de udenlandske gennem den krisesituation, vi står i lige nu.\nDerfor har socialborgmesteren 26. marts sendt et brev til udlændinge- og integrationsminister Mattias Tesfaye (S) med en opfordring til at sætte fokus på den indsats.\nI de seneste dage har vi set hjælpepakker til blandt andre erhvervsdrivende og kulturlivet. Det er godt, for der er behov for, at vi som samfund holder hånden under dem, der bliver allerhårdest ramt. Folketingspolitikerne står normalt ikke i kø for at give håndsrækninger til landets illegale migranter. Men i den alvorlige situation, vi står i nu, bør de gøre en undtagelse. Ikke mindst da de illegale migranter for tiden ikke kan få varmen eller bruge toiletterne på kommunens biblioteker, kulturhuse og andre åbne tilbud.​\nVi kan ikke lade en gruppe af mennesker i stikken, mens coronavirussen hærger. Heller ikke, selv om de opholder sig ulovligt i landet. Vi har et medmenneskeligt ansvar for at sørge for, at de får den rette sundhedsfaglige hjælp.\nSocialforvaltningen er lige nu i dialog med Røde Kors og andre ngo’er om tiltag målrettet udenlandske hjemløse. Røde Kors er også i dialog med en privat bygherre om en grund, de kan bruge til formålet, og her prøver vi som kommune at understøtte dialogen. Vi ved, at andre ngo’er også vil kunne sætte ind med tilsvarende indsatser. Men kun, hvis de får den rette hjælp fra Christiansborg."}
{"date":"2020-04-02T19:15:13+02:00","url":"https://politiken.dk/search/art7737892/M%C3%A5tte-sende-personer-med-milde-corona-symptomer-hjem","author":"Anja Søndergård","title":"\n      Første dag med nye test-regler endte med koks for nogle læger:\n      Måtte sende personer med milde corona-symptomer hjem","text":"I dag skulle have været dagen, hvor praktiserende læger kunne henvise patienter med milde symptomer direkte til en test for coronavirus.\n»Det kom langt fra til at fungere alle steder, så lægerne måtte sende skuffede patienter hjem. Der er altså et stykke vej fra tanke til handling, og det bør alle altså være klar over«, siger Christian Freitag, formand for Praktiserende Lægers Organisation, PLO.\nIfølge ham er der en række praktiske ting, der skal på plads, inden ting kan lade sig gøre i realiteten. For i morges vidste lægerne ikke, hvem de skulle ringe til for at henvise en patient, eller hvor de rent fysisk skulle sende patienten hen.\n»Vi kommer ikke uden om, at det er møgirriterende for patienterne, som var nysgerrige efter at blive testet, for der bliver rejst nogle forventninger hver gang, myndighederne kommer med så skarpe, politiske meldinger, mens det praktiske system ikke helt er oppe at køre«, siger Christian Freitag.\nSundhedsstyrelsen sagde i går på et pressemøde, at det fra i dag ville blive muligt for læger at henvise til test med deres nye retningslinjer, som skulle sikre, at flere ville blive testet.\n»Når man har med sygdom at gøre, skaber det uro og unødvendige frustrationer, når man går galt i systemet. Så vi ærgrer os over, at det nok var lidt for ambitiøst. På den ene side har jeg forståelse for, at vi er i en tid, hvor alt er uforudsigeligt, men på den anden side har vi allerede sagt til myndighederne, at det er vigtigt, at alt det praktiske er på plads, inden borgerne får det at vide gennem pressen«, siger Freitag.\nHan mener, at processen skal have et par dage for at kunne komme til at fungere, så alle i sundhedsvæsnet kan følge med, og at det ikke er en hastesag, for der bliver stadig taget hånd om de alvorligt syge patienter.\n»Men nogle gange går det meget stærkt, fordi der lige nu er et stort politisk pres for handling. Det, jeg ønsker, er en tættere kommunikation mellem dem, der bestemmer og dem, der skal føre det ud i livet. For ellers kommer der de her oplagte misforståelser, hvor nogen tror, det går hurtigere, end det gør«, siger han.\nSøren Brostrøm fra Sundhedsstyrelsen blev på gårsdagens pressemøde spurgt til testkapaciteten i Danmark og svarede følgende:\n»Over de kommende uger kan de udvide kapaciteten yderligere, og det er derfor, vi er trygge ved at udvide kapaciteten for testning. Da jeg selv sagde, at måltallet burde være 5.000, så skyldes det niveauet i Norge. Det er ikke, fordi antallet af test i sig selv er et succesparameter. Det allervigtigste er, at vi tester de rigtige«.\nHelene Bilsted Probst er centerchef i Sundhedsstyrelsen og svarer på kritikken.\n»Der har tilsyneladende været meget stor interesse for den nye mulighed for at blive henvist direkte til test. Det er jo rigtig glædeligt for vi vil gerne have at flere bliver testet, men vi skal nok lige have en dag eller to til lige at komme helt på plads i forhold til at kunne imødekomme efterspørgslen«, siger hun og fortsætter:\n»Burde vi have ventet et par dage med at implementere de nye retningslinjer? – det kan godt være. Men vi har i hvert fald en opgave i forhold til at være skarpere på vores kommunikation med de praktiserende læger, det tager vi fat på nu. Jeg forstår sagtens frustrationen fra de praktiserende læger – men jeg lover at vi sammen med både regionerne og praktiserende læger arbejder på at det kommer på plads lynhurtigt«, siger Helene Bilsted Probst."}
{"date":"2020-04-02T19:03:23+02:00","url":"https://politiken.dk/search/art7738553/D%C3%B8dstal-runder-50.000-under-global-coronakrise","author":"Corona­virus","title":"\n      Dødstal runder 50.000 under global coronakrise","text":"Det samlede antal døde i forbindelse med coronapandemien har torsdag rundet 50.000 på verdensplan.\nDet viser en opgørelse fra Johns Hopkins University.\nDet samlede antal bekræftede smittetilfælde ligger på verdensplan på 965.246. Heraf er 204.605 erklæret raske.\nCoronavirusset blev første gang registreret i den kinesiske Hubei-provins i slutningen af 2019, men har siden januar spredt sig til resten af verden.\nEuropa har i ugevis været epicenter for epidemien. Her er der registreret mere end 34.000 dødsfald blandt coronapatienter.\nHårdest ramt er Italien, hvor flere end 700 coronapatienter det seneste døgn er døde. Det bringer det samlede antal døde med coronavirus op på knap 14.000.\nSpanien er også hårdt plaget. Her er der det seneste døgn registreret 950 dødsfald, hvilket betyder, at Spanien nu har rundet 10.000 døde.\nUSA er nyt epicenter\nTrods de dystre tal er der dog både i Italien og Spanien tegn på, at krisen har nået sit højdepunkt.\nEt nyt epicenter kan meget vel blive USA, hvor der er bekræftet flere end 220.000 smittede. Det samlede antal døde rundede torsdag 5000, men USA's præsident, Donald Trump, advarer om, at antallet af dødsfald vil stige markant de kommende uger.\n»Vi får et par uger, der starter omtrent nu, som bliver forfærdelige«, siger han ifølge AFP.\nOgså Storbritannien er hårdt plaget. Her er premierminister Boris Johnson en af de godt 34.000 briter, der er bekræftet smittet med virusset.\nFra sin isolation i embedsboligen i London annoncerede han torsdag planer om en massiv forøgelse af antallet af coronatest blandt briterne.\nPlanen er, at op mod 100.000 briter skal testes om dagen i slutningen af april.\nI Rusland har præsident Vladimir Putin forlænget den periode, hvor russerne kan få løn uden at møde på arbejde til udgangen af april.\nDet skete, efter at antallet af bekræftede smittetilfælde torsdag steg med 25 procent til godt 3500."}
{"date":"2020-04-02T19:00:00+02:00","url":"https://politiken.dk/search/art7737412/Corona-Da-shitstormen-ramte-hingstek%C3%A5ringen-i-Herning","author":"Simone Scheuer-Hansen","title":"\n      2. april:\n      Corona: Da shitstormen ramte hingstekåringen i Herning","text":"Særudgave om coronaepidemien.\nEt stort hingstestævne i Herning galopperede ufortrødent videre den weekend i begyndelsen af marts, hvor det ene store arrangement efter det andet blev aflyst – på Mette Frederiksens anbefaling. I dag har Herning flest coronasmittede i hele Jylland. I dette afsnit fortæller Politikens Sarah Skarum om den shitstorm, der har ramt arrangørerne.\nDenne podcast er gratis og kan høres af alle.\nDu kan finde alle særudgaver om coronaepidemien her.\nVi hører gerne fra dig, skriv til: dulyttertilpolitiken@pol.dk"}
{"date":"2020-04-02T18:59:02+02:00","url":"https://politiken.dk/search/art7738526/Nato-fastholder-Irak-mission-trods-raketangreb-og-virus","author":"","title":"","text":"Nato holder fast i sin træningsmission i Irak, som dog for tiden er trappet ned på grund af coronavirus. Alliancen vil desuden undersøge, om den kan engagere sig yderligere i Mellemøsten og i Nordafrika.\n»Missionen vil genoptage sine opgaver, så snart situationen tillader det«, siger generalsekretær Jens Stoltenberg på et møde med Natos udenrigsministre.\nNato Mission Irak (NMI), som Danmark efter planen skal overtage ledelsen af senere i år, 'fastholder en tilstedeværelse i Bagdad og fortsætter sit samarbejde med irakiske institutioner'.\nDet bekræfter den danske udenrigsminister efter mødet.\n»Trods den alvorlige situation med coronakrisen, som vi står i, så opretholder Nato sine kerneopgaver med en troværdig afskrækkelse og bidrag til international krisestyring«, siger Jeppe Kofod (S):\n»Herunder tæller Danmarks tilbud om at overtage ledelsen af Natos mission i slutningen af året. Hvis situationen tillader det«.\nSkal overtage træningsmission\nDanmark har længe leveret et træningsbidrag i Irak. Det er sket via den internationale koalition.\nMen 18. marts i år meddelte Forsvaret, at man ville stoppe med træningen, pakke sammen og sende de trænende soldater hjem fra basen al-Asad.\nDet skete efter en periode med raketangreb på basen. Først blev missionen sat på pause, da Iran angreb i januar. Angrebene fortsatte senere.\nDerpå tog spredningen af coronavirus til, og Irak udskød træningen for at rette fokus på inddæmning.\nForsvaret besluttede så at indstille træningsmissionen, mens det øvrige danske bidrag til Operation Inherent Resolve forbliver uændret.\nIfølge Stoltenberg har NMI fortsat en træning, men den er trappet ned.\nDer er stadig planen, at Danmark, som altså nu har indstillet sin træning i den internationale koalition til bekæmpelse af Islamisk Stat ledet af USA, skal overtage rollen som leder af Natos træningsmission.\nNato har haft en træningsmission i Irak siden 2018. I en aftale med USA har Nato tilbudt at øge sin tilstedeværelse. Målet er, at Nato letter en del af byrden på den USA-ledede koalition, som bærer den tungeste del."}
{"date":"2020-04-02T18:39:18+02:00","url":"https://politiken.dk/search/art7727907/Dansk-forfatter-med-hjertet-oppe-i-halsen-%C3%B8nsker-sig-til-Madrid","author":"Lea Wind-Friis","title":"\n      Dansk forfatter med hjertet oppe i halsen ønsker sig til Madrid","text":"Nogle gange overvejer forfatter Jens Peter Kaj Jensen at tage en rygsæk på og gå ned gennem Europa, hele vejen til Spanien.\nFor enden af vejen venter hans kæreste og tre børn, der fortsat opholder sig i deres hjem i hovedstaden Madrid.\n»Hvis jeg ikke kan flyve derned, så må jeg jo gå, tænker jeg. Men det går nok ikke. Der er også vagter ved grænserne«, konstaterer han.\nSelv tog han til Danmark 3. marts for at promovere sin seneste roman, ’Afstande over vand’. Det var dengang for længe siden, hvor aviserne mest handlede om super tuesday, Alternativets nedsmeltning og Gudenåens oversvømmelser. Ikke om røde kurver, dødstal, teststrategier og håndsprit.\nHvad hvis hun bliver syg?\nJens Peter Kaj Jensen fik holdt en reception for sin bog, men samtidig bredte smitten med den nye coronavirus sig i Europa. Til at begynde med var det værre i Danmark end i Spanien, og efterhånden som hans planer i Danmark blev aflyst, besluttede han sig for at rejse hjem.\nMen i mellemtiden var antallet af smittede med coronavirus i Spanien eskaleret voldsomt, og overalt i Europa begyndte hjulene at gå i stå. Flytrafikken stod stille, og grænser blev lukket. Alle vegne måtte mennesker finde sig i at blive låst fast et sted, hvor de måske ikke ønskede at være. Også Jens Peter Kaj Jensen, der pludselig ikke kunne opspore en flyafgang hjem.\n»Jeg sidder her med hjertet oppe i halsen. For jeg kan ikke lade være med at tænke på, hvad der sker, hvis Christina, min kæreste, bliver syg. Hvad så? Hvem passer så børnene?«.\nSammen har parret tre børn, to piger på seks og 11 år samt en dreng på 12 år. Der er udgangsforbud i Madrid, hvor coronavirussen har ramt særligt hårdt, hospitalerne er i knæ, og en skøjtehal er taget i brug som lighus. Hver aften åbner spanierne dørene på altanerne og klapper taknemmeligt ad deres sundhedspersonale.\nHans søn på 12 år går gerne ud sammen med sin mor, når hun lufter hunden rundt om blokken – bevæger man sig mere end 200 meter væk, risikerer man en skideballe eller bøde af politiet. Man må heller ikke tale med nogen på gaden, overhovedet. ​​​​\nMen end ikke en kort tur inden for lovens rammer er noget for hans to piger. De er bange for at blive smittede, fortæller forfatteren.\n»Det er måske irrationelt, for det går jo sjældent ud over børn. Men selvfølgelig er de påvirkede af den angstfyldte stemning. Og de savner deres aktiviteter. Min ældste datter er vant til at gå til ballet fire-fem gange om ugen og til teater og sådan. Min dreng på 12 år er vant til at spille fodbold fire gange om ugen og tennis to gange om ugen«.\n»Han kan stå på altanen og kigge over til sine to kammerater, men han må ikke besøge dem. Det er jo noget mærkeligt noget«.\nDen yngste datter på seks har været nødt til at undvære at få godnathistorie eller -sang af sin far, som hun ellers plejer. Faktisk er det ikke rigtig sket før. Måske har Jens Peter Kaj Jensen tidligere været væk fra børnene en uge, eller måske endda to. Men nu har han rundet de fire uger, og der er ingen slutdato.\nEn vis uro\n»Hvis nu jeg vidste, at jeg kunne komme hjem om en uge, så ville jeg ikke gå rundt med tungt hjerte over det. Så ville jeg ringe og snakke med dem og sige: Vi ses om lidt«.\nHvordan håndterer du, at vi ikke ved, hvad der sker om en måned?\n»Det håndterer jeg med stor uro. Ud over at jeg ikke ved, hvornår jeg kan komme hjem til min familie, er der også den økonomiske bekymring. Jeg var taget til Danmark for at skaffe nogle opgaver, og ja, hvad fanden stiller jeg nu op med det! Jeg havde tænkt mig at tage rundt til nogle forlag og tilbyde mig som oversætter, for eksempel, og jeg skulle have holdt nogle foredrag, og det bliver heller ikke til noget. Det har også en betydning, når man lever fra hånden til munden, som jeg gør. Jeg tjener ikke store penge på at være forfatter«.\nForfatteren har også måttet erkende, at arbejdet med at promovere hans bog blev besværliggjort af, at boghandler holdt lukket, og at man ikke kunne tage ud på eksempelvis biblioteker og andre steder og fortælle.\n»Vi havde aftaler med Arnold Busck om oplæsning og signering, men det blev aflyst. Bogen ligger derude, men ingen ved det. Jeg skulle også have læst op til forskellige litteraturfestivaler«, siger han.\n»Altså, hvis min kærestes butik skal lukke, og jeg ikke kan tjene penge, så er vi lidt på røven«, siger han og korrigerer sig selv:\n»Meget på røven. Ja«."}
{"date":"2020-04-02T18:35:06+02:00","url":"https://politiken.dk/search/art7736212/Storkapitalen-gisper-Vi-har-ikke-r%C3%A5d-til-husleje","author":"Kjeld Hybel","title":"\n      Storkapitalen gisper: Vi har ikke råd til husleje","text":"Den tyske varehuskæde Galeria Karstadt Kaufhof dropper med øjeblikkelig virkning at betale husleje for sine mange butikker i Tyskland. »Vi har ikke noget valg«, står der i et brev til udlejerne. Huslejestoppet gælder foreløbig indtil juni.\nDet er coronavirussen, der nu angiveligt tvinger Galeria Karstadt Kaufhof til at tage et skridt, som flere andre af detailhandelens mastodonter – Adidas, H&M, skokæden Deichmann – allerede har taget.\nMen Galeria Karstadt Kaufhof går et skridt videre end de andre. Koncernen vil tilsyneladende også have mindst halvdelen af huslejen for marts tilbagebetalt. Og – endnu mere opsigtsvækkende – den har ikke tænkt sig at betale de sparede penge tilbage på et senere tidspunkt.\nTilbagebetalingen er ellers en af betingelserne i den nødlov, den tyske regering har vedtaget, og som skal sikre lejere mod at blive smidt ud af deres boliger og forretningslokaler på grund af coronakrisen.\nGaleria Karstadt Kaufhof, som har 254 butikker og 25.600 ansatte, begrunder huslejestoppet med, at det ikke længere er muligt at drive forretning i de lejede lokaler. Og koncernen giver i brevet, som nyhedsmagasinet Spiegel har fået fingre i, indirekte udlejerne skylden for elendigheden.\n»Da De har udlejet os lokaler, hvor det for tiden ikke er muligt at drive en sådan forretning, tillader De os ikke at anvende lejemålet«, skriver økonomichef Miguel Müllenbach en anelse kryptisk.\nBrevet slutter ifølge Spiegel med en slet skjult trussel. Müllenbach beder om forståelse for, at koncernen og udlejeren har et »fælles ansvar« for at »finde et fremtidskoncept«. Uden sådan en forståelse, står der, kan det blive svært på et senere tidspunkt at »stabilisere vores fælles lejeforhold«.\nKoncernen har også standset eller udskudt betalingen til sine leverandører. Ligesom den har sat sine ansatte på Kurzarbeit – kortarbejde. Det er en særlig kriseordning, som tillader en virksomhed midlertidigt at sænke arbejdstiden eller sende sine ansatte hjem for at undgå fyringer. Staten betaler så en del af den tabte løn. Ordningen bruges flittigt under coronakrisen.\nOven i alt dette har Galeria Karstadt Kaufhof også bedt staten om støtte. Koncernen taber hver uge omkring 80 millioner euro i omsætning og havde allerede økonomiske problemer, inden coronaen tvang den til at lukke sine varehuse, rejsebureauer og sportsbutikker.\nKaskadeagtigt systemkollaps\nDe skrantende varehuskæder Karstadt og Kaufhof blev sidste sommer overtaget af den østrigske ejendomsmatador René Benko, der så sent som i januar fusionerede de to kæder og meddelte, at fremtiden så utrolig lys ud. Nu er hans nyerhvervelse så blevet torpederet af en virus.\nRené Benko vurderes imidlertid at besidde en formue på cirka 5 milliarder euro (37 milliarder kroner), og flere tyske økonomer og eksperter spørger, hvorfor i alverden storkapitalen skal have del i regeringens nødpakke, som burde være øremærket til at  gelejde lejere, selvstændige og mindre virksomheder igennem coronakrisen.\nØkonomen Bernhard Emunds efterlyser i et interview med Spiegel en større solidaritet fra alle samfundslag, også de øverste.\n»Det gælder også kapitalen, frem for alt de superrige. De hidtidige initiativer bliver betalt med skattepenge, men de mest velhavende indbetaler en meget ringere del af deres indtægt til de offentlige kasser, fordi man i Tyskland hovedsagelig beskatter arbejde og i langt mindre grad kapital«, siger Bernhard Emunds.\nDet er langt ude, når milliardærer nu stiller sig i kø for at få en luns af den hjælpepakke, som var tiltænkt de virkelig trængende, mener også Andreas Haug, der er partner i kapitalfonden e.ventures. I en kommentar i erhvervsavisen Handelsblatt langer han især ud efter de store koncerner, der nu vil holde op med at betale husleje.\n»Sådan en opførsel er fuldkommen uacceptabel, fordi det ikke bare er ekstremt egoistisk og kortsigtet at berige sig på bekostning af en tredje part, det mangedobler også problemet og inficerer alle områder af erhvervsliv og samfund. Det fører til et kaskadeagtigt systemkollaps«, skriver Andreas Haug.\nHaug beretter, at smarte tyske advokater så småt er begyndt at råde nystartede virksomheder til at give deres økonomi et hurtigt løft ved – med coronaen som påskud – at springe huslejen eller andre regninger over i nogle måneder. Et systematisk misbrug af nødloven synes at være i fuld gang.\nDa Adidas – en af de helt store inden for sportsbeklædning – som den første tyske koncern besluttede at udskyde en måneds husleje, kaldte den tyske arbejdsminister, Hubertus Heil, det »uansvarligt«. Ikke mindst i lyset af at Adidas de seneste år har haft pæne store overskud.\n»Nu må vi alle stå sammen om at komme igennem krisen«, sagde Heil.\nI går erkendte Adidas så, at det ville være »usolidarisk« ikke at betale husleje. Og sagde undskyld.\nOgså i Danmark har flere butikskæder meddelt, at de ikke kan klare huslejen, så længe samfundet er lukket mere eller mindre ned. Det har især vakt opsigt og rejst en bølge af kritik, at den styrtende rige tøjkoncern Bestseller ikke alene har udskudt at betale husleje, men også har fyret 750 medarbejdere og søgt om at få del i statens hjælpepakke.\n\n\n\n\n\n\n\n\n"}
{"date":"2020-04-02T18:33:31+02:00","url":"https://politiken.dk/search/art7737282/Stejl-svensk-kurve-med-corona-d%C3%B8dsfald-f%C3%B8rer-til-nye-stramninger","author":"Per Munch","title":"\n      Stejl svensk kurve med corona-dødsfald fører til nye stramninger","text":"43 nye dødsfald fra i går til i dag. I alt 282 har mistet livet i Sverige som følge af coronavirus, viser nye tal fra de svenske sundhedsmyndigheder, som i denne uge har strammet op på deres covid-19-regler.\n»Der er tale om en meget stejl kurve, og det reagerer vi på« , sagde Anders Tegnell, statsepidemiolog på Folkhälsomyndighetens pressemødet onsdag, hvor den svenske befolkning fik en række nye og strammere retningslinjer for at nedsætte smittefaren.\nHvis man sammenligner med Danmark og Norge, så blev Sveriges kurve fra 29. marts pludselig meget stejl. Danmark holder en jævn stigning, mens Norge ligger helt i bund med et meget kontrolleret forløb.\nSten Linnarsson, professor i molekylær systembiologi ved Karolinska sygehuset i Stockholm har tidligere sammen med hundredvis af svenske forskere undsagt regeringens manglende indsats i Dagens Nyheter. Efter de nye coronatoner fra myndighederne skrev han på Twitter:\n»For første gang har den svenske regering anbefalet ’social distance’ (selv om det ikke er tvungen), og man vil sætte gang i flere test med en milliard svenske kroner (750 millioner danske kroner, red.). Håber det ikke er for sent«.\nDanske tilstande\nDet nye fra de svenske myndigheder er, at man højst må være 50 (ikke som tidligere 500) i offentlige forsamlinger. Der er besøgsforbud i ældreboliger. Alle med symptomer skal blive hjemme. Folk over 70 år skal være særligt forsigtige.\nAlle arbejdspladser og butikker skal indrette sig, så der er så få som muligt og hjemmearbejde og videomøder anbefales. Der skal være information og håndsprit overalt. Folk skal holde afstand også i offentlig trafik og undgå myldretid. Altså noget der minder om danske tilstande.\nDesuden vil antallet af coronatests blive skruet op fra på mandag. Universitetsstuderende og gymnasieelever skulle holde sig hjemme fra i går. Og undervisningsminister Anna Ekstrand gør klar til at lukke folkeskolerne.\n»Hvis de nu går hen og lukker folkeskolerne, så er der da tale om en kursændring«, siger Søren Riis Paludan, der er professor i virologi og immunologi på Aarhus Universitet.\n»De tiltag, du beskriver, tyder på, at de er ved langsomt at gå i retning af Danmarks strategier. Lidt a la England, hvor man strammede ind hen ad vejen«.\nRespiratorer er flaskehalsen\nSøren Riis Paludan understreger, at det er svært at sige, præcis hvilken strategi, der, når det hele er ovre, vil vise sig at have været ’den rigtige’. Hvis man laver færre indgreb, så får man en stejlere kurve med smittede, til gengæld vil det kunne være overstået hurtigere.\n»Man kan sige helt generelt, at så længe sundhedssystemet kan følge med, så er et lands strategi ikke forkert. Men når sundhedssystemet ikke længere kan følge med og hverken har respiratorer, plads eller ordentlig pleje i systemet, så har man et problem«.\nI Stockholm har de jo nu taget messehallen i Älvsjö i brug som nødhospital. Er det et tegn på panik?\n»Jeg vil ikke sige noget om, hvem der er i panik, men man kan da sige, at den slags har vi ikke været tvunget til i Danmark«.\nOverlæge Johan Styrud fra Danderud sygehus i Stockholm, og desuden talsmand for byens lægeforening, har tidligere advaret om, at myndighederne slet ikke gør nok for at imødegå corona-smitte og at sundhedspersonalet mangler beskyttelsesudstyr, såkaldte værnemidler.\nHan siger, om sundhedsmyndighedernes nye tiltag.\n»Jeg tror ikke, det kommer til at række. Der bliver nødt til at ske meget mere«.\nTænker du, I skal have skolelukninger ligesom i Danmark?\n»Det er svært at svare på. Lukker vi skoler og børnehaver, vil mange ikke have et sted til deres børn. Men det kan blive nødvendigt i en kort periode. For samfundets skyld«.\nNår man ser på tallene, så er Sverige foran både Danmark og Norge, når det gælder antal døde per million indbyggere. Hvordan kan det være?\n»Det er nok lidt hurtigt at drage store konklusioner. Sverige består af 21 forskellige regioner med meget lille central styring. Desuden har både Norge og Danmark været hurtigere til at lukke ned for samfundet. Lige nu har vi bare travlt her i Stockholm med at gøre, hvad vi kan«."}
{"date":"2020-04-02T18:08:32+02:00","url":"https://politiken.dk/search/art7738422/Flygtet-coronahoster-melder-sig-selv","author":"Corona­virus","title":"","text":"En 20-årig mand, der søndag flygtede fra politiet, kort efter at han blev varetægtsfængslet for at hoste to betjente i ansigtet, har torsdag meldt sig selv til politiet.\nDet oplyser Østjyllands Politi i en pressemeddelelse.\nManden blev oprindelig anholdt ved halv fire-tiden søndag morgen. Politiet havde stoppet en bil, hvori han var passager. Ifølge politiet opstod der 'uenigheder' mellem ham og betjentene.\nDet fik ifølge politiet den 20-årige til at stige ud af bilen og råbe 'corona', hvorefter han først hostede mod den ene betjents hoved og derefter hostede mod den anden.\nStak af under transporten fra retten\nSenere på dagen blev han fremstillet i grundlovsforhør ved Retten i Aarhus, hvor han blev varetægtsfængslet i fire uger. Han nægtede sig skyldig og kærede afgørelsen til landsretten.\nMen under transporten tilbage fra retten til politigården lykkedes det ham at stikke af.\nTorsdag havde han tilsyneladende fået nok af livet på flugt og meldte sig selv til politiet i Aarhus.\nHan blev derefter kørt til arresten til sin varetægtsfængsling, som blev stadfæstet af Vestre Landsret mandag."}
{"date":"2020-04-02T17:57:08+02:00","url":"https://politiken.dk/search/art7736219/%C2%BBDet-er-uv%C3%A6rdigt-at-spilleselskaberne-s%C3%A6tter-os-i-denne-situation%C2%AB","author":"Jeppe Laursen Brock","title":"\n      Hyggekamp blev forsøgt matchfixet:\n      »Det er uværdigt, at spilleselskaberne sætter os i denne situation«  ","text":"Enhörna IF. Tastes det ind i Google Maps, bliver man sendt på en virtuel rejse op til et par boldbaner og et rødt klubhus godt 50 kilometer vest for Stockholm.\nDen lille fodboldklub ligger i et område, hvor der ikke er ret meget andet. Til daglig har det mandlige førstehold hjemme i den svenske Division 4, hvilket cirka svarer til serie 2 i Danmark.\nDet medfører normalt ikke den store opmærksomhed. Men i de laveste svenske rækker er der i øjeblikket tale om alt andet end normale tider. På det internationale spilmarked udbydes der stort set ingen kampe grundet coronakrisen.\nEn undtagelse er opgør mellem svenske amatørklubber.\nFor en uge siden skulle Enhörna IF have spillet en træningskamp mod naboklubben Södertalje FF, men det blev ikke til noget.\nFormanden i Enhörna IF, Mikael Alfredsson, er politimand. I dagene op til kampen fik han opkald fra bekendte i sit lokale svenske fodboldmiljø, der uafhængigt af hinanden fortalte det samme. Kampen mod Södertalje ville blive forsøgt matchfixet.\n»Det var en enkel beslutning at aflyse, da jeg fik informationerne om, at mange ville spille på bestemte udfald i kampen, og beslutningen om at aflyse blev taget hurtigt. Jeg underrettede det svenske fodboldforbund, vores lokalunion, og jeg kontaktede også politiet«, siger han.\nMikael Alfredsson ønsker ikke at gå i detaljer med, hvordan kampen præcis skulle fixes. Men han fortæller, at hans informationer pegede i de samme specifikke retninger.\nBeskeder fra udlandet\nStatsejede Svenska Spel udbyder ikke svenske kampe lavere end Division 2. Men det er tilfældet hos andre bookmakere kloden rundt. Blandt andet Danske Spil, der også er statsejet.\n»Træningskampe med lavt rangerede hold kan være nemme at fixe. Spillerne tjener ikke nogen penge ved at spille. Derfor kan matchfixerne tilbyde langt lavere beløb for at få det resultat, som de ønsker, end normalt. Blandt andet derfor tilbyder vi ikke de kampe. I teorien kunne du skifte hele holdet ud i pausen. Jeg ville føle, at vi snød vores kunder, hvis vi udbød de træningskampe«, siger Dan Korhonen, chef for sportsspil og spilsikkerhed hos Svenska Spel.\nHan forklarer, at der er et sted mellem 30 og 40 bookmakere på verdensplan, der udbyder de svenske træningskampe på amatørplan, som den, Enhörna skulle have spillet. Der er sket en stor stigning i spil på disse kampe, og der bliver spillet for millioner af kroner.\nMikael Alfredsson fra Enhörna IF fortæller, at hans klub har modtaget et utal af beskeder fra personer i udlandet, der har ønsket information, de kunne udnytte til at spille på Enhörnas kampe.\n»Jeg synes, det er så forkert, at det overhovedet er muligt at spille på vores kampe. Særligt når der blot er tale om en træningskamp. Vi bliver ufrivilligt et kæmpe mål for matchfixing og hårde beskeder, fordi stort set alt andet fodbold er suspenderet. Det er uværdigt, at spilleselskaberne sætter os i denne situation«, siger han.\nMikael Alfredsson har blandt andet modtaget e-mails fra Irland, hvor det var muligt at lave specialspil på Enhörnas kamp mod Södertalje, inden den blev aflyst.\n»Det burde ikke være rigtigt, at en træningskamp i lille Enhörna potentielt kan få betydning for så stor en industri. Der er helt givet andre klubber end vores, som ser muligheder for at tjene penge i en tid, hvor vi alle er presset«, siger han.\nJakob Uddeholt står i spidsen for kampen mod matchfixing i det svenske idrætsforbund, Riksidrottsförbundet. Han stiller sig stærkt kritisk over for, at træningskampene er blevet og bliver udbudt.\n»For at forstå alvoren i de her sager er det vigtigt for mig at understrege, at der i mange af kampene er tale om hold, hvor langt størstedelen af spillerne er under 18 år. Jeg kan ikke forestille mig, at spilleselskaberne har kontrolleret, hvor gamle spillerne er, inden de udbyder de her kampe på lavt niveau«, siger han.\nKlubber skal tale om matchfixing\nJakob Uddeholt anser det for umuligt at stoppe spilleselskaber fra at udbyde spil på de svenske amatørkampe, fordi der er et frit marked online.\n»Klubberne har ikke kræfterne til at forbyde dataindsamlere at møde op til kampene og rapportere videre til spilleselskaberne. Det er frit for alle at dukke op, og det kræver ikke mere, end at der står eller sidder en person med sin mobiltelefon og sender informationen videre. Det er der intet forbud mod i Sverige, og det er meget svært at kontrollere«, siger Jakob Uddeholt.\nEfter aflysningen af opgøret mellem Enhörna og Södertalje er det samme sket med en række lignende træningskampe.\nDer er dog ingen klubber, der ligesom Enhörna har stillet sig frem og sagt, at det skyldes deciderede forsøg på matchfixing.\n»Jeg synes, matchfixing er meget vigtigt at tale om i medierne. Derfor vil jeg gerne opfordre andre svenske klubber til at stå frem, hvis de har oplevet noget lignende. Jeg kan ikke forestille mig, at vi har været de eneste. Matchfixing hersker og gror i mørket, derfor er det så vigtigt, at vi kaster lys over det, når vi støder på det. Ellers hjælper man matchfixerne. Det handler om at gøre det så ubehageligt for dem, der fixer og accepterer penge, som muligt«, siger Mikael Alfredsson.\nHos Danske Spil mener man, det er forsvarligt at tilbyde de svenske amatørkampe.\n»Det gør vi, fordi vi ellers slet ikke ville have et udbud. Kampene bliver udbudt, fordi vi har informationen fra en normalt pålidelig dataleverandør, det er en sportsgren, vi kan forholde os til, og der er en lav grænse for, hvor meget man kan spille på kampen, så vi beskytter både os og vores spillere. Ligesom vi holder øje med, hvis der skulle ske noget mistænkeligt. Men det er simpelthen et udtryk for, at det er det, som er tilgængeligt fra fodboldens verden lige nu«, siger Niels Folmann, direktør for Danske Licens Spil, som er den gren af Danske Spil, der udbyder sportsvæddemål."}
{"date":"2020-04-02T17:52:19+02:00","url":"https://politiken.dk/search/art7736875/P%C3%A5-Island-er-3-procent-i-befolkningen-i-karant%C3%A6ne.-I-Danmark-bruger-vi-det-ikke","author":"Søren Nørgaard Lund","title":"\n      På Island er 3 procent i befolkningen i karantæne. I Danmark bruger vi det ikke","text":"Knap 10.000 islændinge, cirka 3 procent af befolkningen, sidder hjemme i en periode på 14 dage. De har fået en venlig henvendelse fra landets myndigheder om, at de har været i kontakt med en person, der er testet positiv for covid-19. Derfor er der stor risiko for, at de selv udvikler sygdommen og kan smitte andre, så de islandske myndigheder vil ikke have dem på gader, stræder og i butikker.\nMens Danmark med den ændrede strategi fra 12. marts fravalgte at forsøge at opspore de personer, som har været i tæt kontakt med en smittet, er Island gået i den modsatte grøft.\n»Tidligt dannede vi et hold, som skulle håndtere smitteopsporing. Holdet består af sygeplejersker, læger med mere, og så har vi et godt antal politifolk og politidetektiver, der er utrolig rutinerede i at efterforske bestemte kriminelle handlinger. Derfor er de gode til at opspore folks bevægelsesmønstre i samfundet«, fortæller Kjartan Njalsson, vicedirektør for den islandske landslæge.\nTilstedeværelsen af betjentene giver ekstra autoritet, når gruppen har opsporet og skal overbringe budskabet om den kommende karantæne til kontakterne.\nOpsporer 51 procent af de smittede\n»Smitteopsporing har hjulpet os helt ekstremt meget. Resultaterne fra vores test- og screeningsprogrammer viser, at 51 procent af dem, der er testet positiv med covid-19, allerede er i karantæne, så de ikke smitter andre. Det har resulteret i meget færre smittetilfælde på Island. Smitteopsporing virker«, fastslår Kjartan Njalsson.\nDet flugter med, at Singapore fandt 53 af sine første 100 tilfælde af sygdommen ved at opspore, hvem patienterne havde været i kontakt med.\nSmitteopsporing kræver dog også store ressourcer. Foruden politi er læger og dataspecialister tilknyttet den gruppe, som arbejder med at finde de tætte kontakter på Island. Derfor kan Kjartan Njalsson heller ikke love, at strategien fortsætter, men den bliver i hvert fald ved, så længe mindst halvdelen af de smittede på Island forinden har været i karantæne, fordi det er lykkedes at finde, hvem der smittede dem.\nDet er vigtigt at holde sig for øje, at der er forskel på isolation og karantæne. Danmark benytter udelukkende karantæne til statsborgere, som er kommet hjem fra udlandet. De »opfordres kraftigt« til at holde sig hjemme i 14 dage, men kan frit omgås familiemedlemmer.\nIngen karantæne i Danmark\nI Danmark må den smittedes familie, venner og kolleger derimod færdes frit.\n»Ifølge Sundhedsstyrelsens retningslinjer skal personer, som har været i nær kontakt med borgere med covid-19, ikke i karantæne, men instrueres i at udvise skærpet opmærksomhed på symptomer, der kunne være tegn på covid-19 i de følgende 14 dage. Såfremt der fremkommer symptomer, skal personen opholde sig i eget hjem, undgå kontakt med andre og kontakte læge, hvis der fremkommer moderat til alvorlige symptomer,« lyder det i et mailsvar fra enhedschef Mads Biering la Cour fra Sundhedsstyrelsen.\nNår familiemedlemmer, kolleger og andre tætte kontakter bliver opsporet af de islandske betjente, bliver de mødt med anderledes bastante retningslinjer. De må ikke være sammen med andre mennesker end eventuelle medlemmer af deres egen husstand, heller ikke for eksempelvis at købe ind. De må gerne gå tur, hvis de holder afstand på to meter, og gå ned med skraldespanden, men bliver gjort opmærksom på risikoen for at efterlade virus på dørhåndtag, gelændere og skraldespandslåget.\nI Singapore er reglerne for karantæne endnu skrappere. Her har domstole idømt op til seks måneders fængsel for at bryde karantænen. Borgere, som er i karantæne, modtager flere gange dagligt beskeder på deres telefon, som de skal svare ved at registrere, hvor de befinder sig.\nSingapore benytter som andre asiatiske lande ikke at lade de syge isolere sig i hjemmet. Det gør både Danmark og Island.\nDanmark tester ikke for milde symptomer af sygdommen. Herhjemme retter Sundhedsstyrelsens råd sig således til alle syge. De lyder på at blive hjemme, 48 timer efter at symptomerne er forsvundet, undlade fysisk kontakt som kys og kram og så vidt muligt sove i separate værelser.\nIsland er næstefter Færøerne det land i verden, der har testet den største andel af befolkningen for covid-19. Her er retningslinjerne til de syge om at gå i isolation langt skrappere end de danske. Hjemmeisolationen varer til mindst 14 dage efter, at diagnosen på covid-19 blev stillet, og der skal være gået en hel uge, fra symptomerne er forsvundet.\nI den periode skal patienten have adgang til eget toilet, som andre i husstanden ikke må bruge, der skal være åbne vinduer, hvis der er andre mennesker i samme rum, og der skal altid være en afstand på mindst en meter til andre medlemmer af husstanden. De skal i øvrigt overholde bestemmelserne for at være i karantæne.\nGiv artiklen i gave\n      Som Politiken-abonnent kan du ubegrænset dele artikler med dine venner og familie.\n    \n  \n      \n        Giv artiklen som gave\n        \n      \n      \n        Som abonnent kan du frit dele artikler med familie og venner – det kræver kun, at de logger ind eller opretter en profil.\n      \n      \n        \n        \n        \n          \n            \n              Kopier link\n            \n            \n          \n        \n      \n      \n        \n          Facebook\n          \n        \n        \n          Twitter\n          \n        \n        \n          Mail\n          \n        \n      \n      Bemærk: Modtagere kan se, at det er dig (Anonym Bruger), der har givet dem adgang til artiklen.\n    \n  \n\n  \n    \n  \n\n  \n\n    \n          \n\n            \n              \n                Der skete en fejl, prøv igen senere\n              \n            \n            \n        \n      \n  \n    \n\n      \n        \n          \n            Der skete en fejl, prøv igen senere eller søg hjælp via vores kundecenter\n          \n          \n            luk"}
{"date":"2020-04-02T17:39:48+02:00","url":"https://politiken.dk/search/art7731208/N%C3%A6ste-gang-jeg-f%C3%A5r-lov-at-g%C3%A5-i-biografen-skal-jeg-IKKE-se-en-katastrofefilm","author":"Kim Skotte","title":"\n      Kim Skotte: \n      Næste gang, jeg får lov at gå i biografen, skal jeg IKKE se en katastrofefilm","text":"Når nu indbegrebet af en god aften er at arrangere en biograftur med mine voksne børn til Grand, Vester Vov Vov, Dagmar eller vores lokale Empire på Nørrebro, er det altså virkelig en underlig tid lige nu. Mærkeligt ikke at kunne komme i biografen og endnu mærkeligere ikke at vide, hvilken fremtid der venter biograferne. Forhåbentlig kan vi snart frekventere dem igen, men det svæver som så meget andet i det uvisse lige nu.\nFilmkulturen var fra starten biografkultur. I første halvdel af det 20. århundrede blev det den nye folkeforlystelse, man valfartede til og stimlede sammen om. Den foretrukne afslapning fra et hårdt arbejdsliv. En kollektiv fornøjelse og en ny og frisk kunstart, man oplevede i fællesskab.\nAlt det blev udfordret af fjernsynets fremkomst og senere af videobånd og dvd. Nu kunne man lige såvel se film derhjemme og mange spåede biografernes snarlige død.\nDer indtraf da også en biografernes massedød, men biografen som fænomen overlevede og fik efterhånden en regulær renæssance. Både som oplevelseskultur med stadig mere raffinerede teknologiske tilbud indbygget og som filmkulturinstitutioner med sans for at skabe fællesskaber af filmelskere.\nMange steder er biografen blevet det nye forsamlingshus med filmklubber og foredrag i såvel små som store byer.\nDe senere år er biograferne atter blevet drabeligt udfordret. Denne gang af de nye streamingtjenester, der sprøjter filmtilbud til hjemmebiografen ud i et hæsblæsende tempo.\nDer har de senere år stået en kulturkamp mellem Netflix og biografkulturen. Coronakrisens karantæne ligner umiddelbart en voldsom forskydning af magtbalancen. Streaming tilbyder let adgang og smittefri indtagelse for en billig penge.\nDet forekommer uundgåeligt, at filmens udgangspunkt som kollektiv fornøjelse i endnu højere grad vil blive mere solitær.\nAt flere af de store filmselskaber benytter lejligheden til at afprøve modellen med at sælge premierefilm direkte til forbrugerne, må selvsagt ikke gøre panderynkerne i biografbranchen mindre dybe.\nAt streaming af film også udgør en voldsom miljøbelastning er imidlertid en hidtil underspillet problematik, der vil give debatten en anden dimension i de kommende år. Måske vil en genoplivning af dvd’en i en eller anden form blive et sidestykke til vinylkulturens genkomst.\nHjemmebiografen som alternativ\nCannes-festivalen, som har valgt at stå fast på at identificere filmkultur med biografkultur, må aflyse i år. Spørgsmålet er, om vi igen kommer til at opleve den slags spektakulære festivaler med masser af mennesker, stjerner på den røde løber og spækkede gader, restauranter og biografsale.\nLige nu har jeg svært ved at se Venedig være klædt på til filmfest igen inden for en overskuelig fremtid.\nDen aflyste CPH:DOX-festival reagerede beundringsværdigt snarrådigt og forvandlede sig selv til en online-festival. Grand Biografen i København hænger sammen med distributionsselskabet Camera Film og har på den baggrund kunnet åbne en hjemmebiograf med mange titler.\nHvilket jo er rigtig fedt, men en hjemmebiograf er nu engang ikke en biograf, så jeg håber og beder til, at tingene vil udvikle sig på en måde, så vi igen snart kan sætte os til rette i biografen og forventningsfuldt se salen blive mørk og billedet tone frem.\nEt helt afgørende spørgsmål er naturligvis, hvor længe en nedlukning kommer til at vare. I hvilket omfang krisen er forbigående. Om hvornår den slags forsamlinger i lukkede sale igen bliver en mulighed. I krisetider har biografen ofte været et yndet tilflugtssted, men omstændighederne er anderledes denne gang. Måske vil vi i fremtiden se nye biografmodeller, hvor publikum som på de gamle billeder af biografgængere iført 3D-briller vil sidde i kabiner og se film med masker for næse og mund.\nMen til hvilken slags film?\nI det nye årtusind er amerikansk film blevet ekstremt fokuseret på at levere stadig større spektakelfilm til oplevelseskulturen i de højteknologiske multiplex-biografer. Den udvikling kan den nuværende krise sætte en brat stopper for. Økonomisk krise og tomme biografpaladser vil kunne betyde, at der igen kommer mere vægt på en mere intim filmkultur, hvor der fokuseres på fortællingen, mennesket og dramaet snarere end på størrelsen.\nDet er i hvert fald ikke en katastrofefilm, jeg vil vælge, når jeg næste gang – forhåbentlig snart – skal i biografen igen."}
{"date":"2020-04-02T17:35:53+02:00","url":"https://politiken.dk/search/art7735811/Vi-har-brug-for-en-kulturminister-som-er-lige-s%C3%A5-st%C3%A6rk-som-statsministeren","author":"Pernille Nederland","title":"\n      Forfatter om hjælpepakker:\n      Vi har brug for en kulturminister, som er lige så stærk som statsministeren","text":"Kære Joy Mogensen! Vi kan gætte på, hvorfor hulemalerne malede hulemalerier. De malede jægere, og de malede dyr. Vores gæt er, at de malede en fremtid fuld af håb. Håb om mad nok til de mange.\nHavde hulemalerne en funktion for resten af kulturen? For det første bringer de vidnesbyrd om, hvad man var optaget af dengang. For det andet har de muligvis været dem, der indgød befolkningen håb. Måske har de haft en forbindelse til jagtguden, som har fået mere præcise informationer via hulemalerierne.\nJoy Mogensen, du er minister for Hulemalerier og Fremtidshåb. Du er minister for Kunsten at Skabe Identitet. Du er minister for Kunsten at Drømme det Umulige.\nDu har sagt, at kulturen jo netop ikke kan sættes ind i regneark. Du har det tilsyneladende svært med definitioner. Kulturens afkast kan ikke indsættes i regneark. For hvad koster et fremtidshåb? Mange millioner, hvis du spørger mig.\nMen hvad koster det at skabe et fremtidshåb? Det koster kroner. Det koster bevillinger til teatre, uddannelse til grafiske kunstnere. Det koster trykte sangtekster til fællessang. Og meget mere.\nForleden sagde du, at investering i samfundet kom før investering i kulturen. Jeg griber lige tilbage i historien igen. Der er nok en god grund til, at det ikke hedder Ertebøllesamfundet. Det hed Ertebøllekulturen. Fordi det var en kultur. Det danske samfund er kultur.\nDe kroner, vi bruger på kultur, er en investering i børn og unge, som kender deres rødder. Som en dag kan minde en uskarp kulturminister om, at under coronakrisen i 2020 havde vi en stærk fællesskabskultur. Kulturkroner er kroner brugt på at skabe identitet. Det er en investering i mental folkesundhed.\nHvorfor vil vi høre de samme eventyr igen og igen, fortalt af nye instruktører, nye producere, nye bedsteforældre? Fordi de giver mening at genfortolke i forhold til vores aktuelle kultur – fordi vi, til enhver tid, er mennesker med et behov for at spejle os både i lyset fra evigheden, i skæret af nutiden og i fremtidens laserlys.\nVi har brug for en kulturminister, som er lige så stærk som statsministeren, erhvervsministeren og alle de andre ministre. Vi har brug for mennesker, som skaber de fortællinger, som bliver de skibe, vi sejler ind i fremtiden på. Drømmenes solide bådebyggere. Med tegninger så gamle som hulemalernes. Og visioner så stærke, at vi kan blive sejlet sikkert gennem krisen og ind i fremtiden."}
{"date":"2020-04-02T17:25:21+02:00","url":"https://politiken.dk/search/art7737756/K%C3%B8benhavns-Universitet-aflyser-optagelsespr%C3%B8ver-for-kvote-2-ans%C3%B8gere","author":"Laura Aller Jónasdóttir","title":"\n      Københavns Universitet aflyser optagelsesprøver for kvote 2-ansøgere","text":"Coronakrisen betyder, at Københavns Universitet (KU) har måttet ændre optagelsesproceduren for kvote 2 i 2020. Universitet skulle ellers have optaget studerende via kvote 2 på en helt ny måde i år.\nAnsøgere til KU’s videregående uddannelser via kvote 2 har for første gang i år hverken skullet skrive en motiveret ansøgning eller uploade et CV. Kun deres karakterer fra deres adgangsgivende eksamen og dokumentation for, at de lever op til adgangskravene på den uddannelse, de søger ind på.​\nI stedet skulle de til en fælles kvote 2-prøve i slutningen af april og begyndelsen af maj i KU’s eksamenshus. Prøven skulle teste ansøgeres sproglige og matematiske logiske færdigheder.​\nMen på grund af corona-krisen, har KU besluttet af aflyse afholdelsen af kvote 2-prøven. Det oplyser sektionschef for Optagelse og Kommunikation på Københavns Universitet Pernille Kindtler til Politiken.\n»Prøven er udformet sådan, at det er væsentligt, at folk ikke har hjælpemidler eller får hjælp fra andre. Derfor har vi vurderet, at det ikke giver mening at gennemføre den«.\nUniversitetet har undersøgt muligheden for at gennemføre prøven som fjernprøve, ligesom eksempelvis Syddansk Universitet gør. Men det har desværre ikke været teknisk muligt at nå i år, fortæller Pernille Kindtler.\nSkrifligt interview foregår hjemmefra ​\nAnden del af optagelsen er for de flestes tilfælde et skriftligt interview, som ansøgerne skulle have lavet efter optagelsesprøven. Og det bliver den del, som ansøgerne nu bliver vurderet på i kvote 2.\nDe skriftlige interviews vil foregå online hjemmefra 24.-25. april. Ansøgerne skal på forhånd tilmelde sig det tidsrum, hvori de vil skrive og aflevere deres besvarelse. Tandplejeruddannelsen har som de eneste mundtlige interview, som bliver afholdt i uge 24 og 25 - fysisk, hvis det er muligt til den tid.\n»Vi ville jo helst også have lave det kontrolleret, men det er ikke en mulighed, så vi har vurderet, at det er den næstbedste mulighed, at folk laver det hjemmefra«, siger sektionschefen.\nPå den måde kommer det bare til at minde lidt om de tidligere år, hvor folk har skullet sende en motiveret ansøgning, siger hun og opfordrer alligevel til, at folk laver den selv.\n»Det var jo blandt andet derfor, vi gik ind og lavede en ny optagelsesmodel. Så det er meningen, man skal lave det selv og uden hjælp fra andre. Hvis vi får mistanke om snyd, vil vi selvfølgelig følge op på det«, siger Pernille Kindtler.\nOp til uddannelser, hvad de lægger vægt på\nI de skriftlige eller mundtlige interviews bliver ansøgere vurderet ud fra seks kvote 2-kriterer: studiepotentiale, faglige færdigheder, faglig motivation, kendskab til uddannelsen og formidlingsevne samt ens karakterer fra den adgangsgivende eksamen. Men kvote 2-interviewet er rettet mod den enkelte uddannelse og dens fagområde, så det er op til optagelsesudvalget, hvad de lægger vægt på. ​\nAnsøgere får mulighed for at forberede sig på spørgsmålene, for de bliver lagt ud et par dage før interviewet. Man vil blandt andet kunne blive spurgt ind til sit kendskab til uddannelsen og skulle reflektere over sit studiepotentiale. På universitetets hjemmeside står der, at de for eksempel kan spørge:\nHvordan vil din viden og dine erfaringer gøre dig til en god studerende på uddannelsen? Og hvorfor det?\n​\n​\nAnsøgere kan også blive stillet overfor en lille faglig opgave for at vise nogle færdigheder.\nStudenterråd ærgrer sig\nForperson for Studenterrådet på Københavns UniversitetMike Gudbergsen er ærgerlig over, at optagelsesprøven er aflyst, men han mener, det er uundgåeligt i den her situation.\n»Uagtet om man er enig i den nye model eller ej, var det nu, hvor den skulle pilottestes. Men der er ikke nogen virkelighed, hvor det kan lade sig gøre at afholde fysiske stedprøver i det omfang, der er behov for«.\nHan peger på, at der kan være udfordringer ved at lave kognitive tests ved en kvote 2-prøve, fordi den tilgodeser dem, der trives ved en eksamenssituation ligesom på ungdomsuddannelserne.\n»Nu har vi en noget maltrakteret kvote 2-model samlet set«.\nKøbenhavns Universitet udbyder ca. 1000 studiepladser gennem kvote 2. Ved ansøgningsfristen den 22. marts havde universitetet modtaget 16.916 ansøgninger via kvote 2. Det er 7.786 flere ansøgninger end i 2019, hvilket svarer til en stigning på 85 procent, oplyser Københavns Universitet på deres hjemmeside. Det samlede antal af ansøgninger via kvote 2 er også steget på landsplan.\nStigningen kan ifølge universitetet både skyldes, at man har afskaffet karakterkravet på 6,0 i kvote 2 og den nye prøveform, som altså nu er ændret igen.\nAnsøgere, der har søgt om optagelse i kvote 2 inden fristen den 22. marts, skal tilmelde sig til interview på Mit KU. Der er åbent for tilmelding fra torsdag den 2. april til tirsdag den 7. april kl. 12.\n​\n​"}
{"date":"2020-04-02T17:17:44+02:00","url":"https://politiken.dk/search/art7737815/Svenske-skisportssteder-lukker-f%C3%B8r-tid","author":"Tina Krongaard","title":"\n      Svenske skisportssteder lukker før tid","text":"De var indtil for nylig kendt for stadig at køre på med afterski-fester, så længe der kun var 499 personer til stede. Men efter pres fra de svenske sundhedsmyndigheder lukker skisportssteder som Sälen, Vemdalen og Åre nu ned for 2019/20-sæsonen før tid.\nDet betyder blandt andet, at destinationerne kommer til at miste indtægten fra den ellers så økonomisk lukrative påske, hvor ikke bare svenskere, men også mange danskere tager på ski.\nDet er virksomheden bag de tre populære skisportssteder, Skistar, der står bag beslutningen om nedlukning.\nNormalt plejer skisportsstederne først at lukke i slutningen af april eller i begyndelsen af maj alt efter mængden af sne, men Skistar oplyser i en pressemeddelelse, at der fra 6. april og resten af vintersæsonen er lukket på de tre skisportssteder.\nI forvejen har Skistars skisportssteder i de norske fjelde, Trysil og Hemsedal, været lukkede siden 12. marts. I Østrig lukkede Skistar desuden Skistar St. Johann 15. marts.\nSkistar skriver i en pressemeddelelse, at lukningen kommer til at få konsekvenser for helårsresultatet, men hvor meget er der endnu ikke analyseret på."}
{"date":"2020-04-02T16:55:08+02:00","url":"https://politiken.dk/search/art7738044/%C2%BBDet-vil-jo-ikke-v%C3%A6re-nogen-hj%C3%A6lp-hvis-vi-andre-endte-i-samme-situation%C2%AB","author":"Cecilie Lund Kristiansen","title":"\n      Udenrigsminister om hjælp til Italien:\n      »Det vil jo ikke være nogen hjælp, hvis vi andre endte i samme situation«","text":"Udenrigsminister Jeppe Kofod (S) vil hverken love eller afvise, at Danmark kan hjælpe det hårdt trængte sundhedsvæsen i Italien. Onsdag aften modtag Kofod et brev fra den italienske udenrigsminister, der bad om hjælp i form af materiel og lægefaglig kompetence.\n»Jeg tager altid sådan nogle anmodninger om hjælp fra andre lande dybt alvorligt, og derfor har jeg også selvsagt bedt de relevante myndigheder om at vurdere, om der er kapacitet i Danmark til at bidrage på den ene eller anden måde«, siger Kofod.\nMen de danske patienter kommer først, understreger han:\n»Samtidig må jeg også sige, at vi jo ikke må ende i en situation, hvor vi i Danmark kommer til at mangle kapaciteter herhjemme. Det må være sådan, at vores førsteprioritet er at sikre, at vi selv kan tage vare på vores egen situation herhjemme og kan behandle kritisk syge danskere«.\nForud for brevet har et politisk flertal bestående af Venstre, Enhedslisten, Radikale Venstre og Dansk Folkeparti presset på for, at den danske regering skulle udvise europæisk samfundssind og af egen kraft tilbyde hjælp til Italien. Enten i form af udstyr eller ved at hente akutte italienske patienter til Danmark, som Tyskland har gjort det til flere af landets delstater.\nPå spørgsmålet om, hvorvidt der er ledig kapacitet i Danmark, henviser Sundhedsstyrelsen til Sundheds- og Ældreministeriet, der ikke har nogen kommentarer udover det, udenrigsministeren siger. Beredskabsstyrelsen oplyser, at man har modtaget en henvendelse fra Udenrigsministeriet, men har ellers ikke nogen kommentarer til kapacitet.\nHelt mystisk\nOnsdag oplyste de italienske sundhedsmyndigheder, at 727 mennesker smittet med coronavirus var døde i løbet af det seneste døgn. Adspurgt, om udenrigsministeren har indstillet, at henvendelsen fra Italien er en hastesag, svarer han:\n»Jeg tror, alle kan se, at vi alle sammen er udfordret, især Italien og Spanien i øjeblikket. De er længere desværre i den kedelige fase af den her pandemi, som i den grad udfordrer deres sundhedssystem. Vi andre gør, hvad vi kan for at undgå at ende i samme situation«, siger han og fortsætter:\n»Det vil jo ikke være nogen hjælp, hvis vi andre endte i samme situation, så ville vi alle sammen stå i en dårlig situation. Så det er nogle balancer, men jeg vil på ingen måde afvise, at Danmark kan komme til at bidrage på en eller anden måde i forhold til landene, både Italien og Spanien«.\nI Radikale Venstre opfordrer den politiske leder, Morten Østergaard, regeringen til at hjælpe.\n»Noget af al den reservekapacitet, som vi har gjort klar, til hvis det går helt galt i Danmark, må man da oplagt kunne overveje at bidrage med, hvis det er det, de har behov for«.\nHan kalder det »helt mystisk« hvis Danmark i modsætning til en række andre lande som for eksempel Polen, Frankrig og Albanien ikke kan eller vil hjælpe i en situation, hvor »vi går og glæder os over, at vores strategi ser ud til at betyde, at vi kommer uden om de værste scenarier«.\n»Det vil være en kedelig måde at udstille manglende solidaritet på«, siger Østergaard.\nRettelse: I en tidligere version fremgik det, at Beredsskabsstyrelsen ikke havde hørt noget fra Udenrigsministeriet. Beredsskabsstyrelsen har siden oplyst, at det har man."}
{"date":"2020-04-02T16:52:15+02:00","url":"https://politiken.dk/search/art7738360/Advokatfirma-afkr%C3%A6ves-trecifret-millionbel%C3%B8b-i-sag-om-udbytteskat","author":"Det store svindel­nummer","title":"\n      Advokatfirma afkræves trecifret millionbeløb i sag om udbytteskat","text":"Skattestyrelsen rejser erstatningskrav på et trecifret millionbeløb mod et dansk advokatfirma i sagen om svindel med udbytteskat.\nDet oplyser styrelsen i en pressemeddelelse torsdag.\nIfølge Skattestyrelsen rådgav advokatfirmaet en udenlandsk bank, der uberettiget fik refunderet skatten af danske aktieudbytter.\nBåde Skattestyrelsen og statens advokat - Kammeradvokaten - mener, at advokatfirmaet på den måde har medvirket til svindlen.\n»Kravet er aktuelt opgjort til et trecifret millionbeløb – et beløb, der siden kan blive efterreguleret, hvis andre stævnede betaler, hvad de er stævnet for«, hedder det i pressemeddelelsen.\nAdvokatfirmaet har fået ti dage til at betale det trecifrede millionbeløb. Hvis det ikke sker, vil firmaet blive stævnet.\nSkattestyrelsen ønsker med henvisning til sin tavshedspligt ikke at oplyse navnet på advokatfirmaet, ligesom den ikke nævner det nøjagtige beløb.\nEr klar til at stævne\nNorth Channel Bank erkendte sidste år groft bedrageri og medvirken til svindel mod den danske stat for 1,1 milliarder kroner. Banken blev ved Retten i Glostrup idømt en bøde på 110 millioner kroner.\nSvindlen med udbytteskat stod på fra 2012 til 2015 og er blevet kaldt danmarkshistoriens største skattetyveri.\nVed brug af fiktive aktiebeholdninger og forfalsket dokumentation lykkedes det en række aktører at dræne den danske statskasse for mere end 12 milliarder kroner.\nSkattestyrelsen vurderer løbende, om der kan gøres erstatningskrav gældende mod alle involverede parter i sagen, herunder mod rådgivere i sagskomplekset.\n»Vores opgave er at få så mange af de 12,7 milliarder kroner hjem til den danske statskasse som muligt. Det arbejder vi hele tiden benhårdt på«, siger Steen Bechmann Jacobsen, fagdirektør i Særlig Kontrol i Skattestyrelsen, i pressemeddelelsen.\n»Det er Kammeradvokatens anbefaling, at vi retter krav mod det danske advokatfirma. Skattestyrelsen har derfor sendt betalingspåkrav til advokatfirmaet, og vi er klar til at stævne, hvis beløbet ikke bliver betalt«.\nSkattestyrelsen skriver, at den ikke har yderligere kommentarer til sagen."}
{"date":"2020-04-02T16:39:03+02:00","url":"https://politiken.dk/search/art7737522/Coronavirus-f%C3%A5r-racisme-mod-dansk-asiatere-ud-i-lys-lue","author":"Sven Helms Skov","title":"\n      Coronavirus får racisme mod dansk-asiatere ud i lys lue","text":"Sure blikke, tilråb og trusler om tæsk. Det er, hvad mange danskere med asiatisk afstamning oplever i disse dage ude i offentligheden og på sociale medier. Og det skyldes én ting: coronvirussen.\nDet har på intet tidspunkt været nogen hemmelighed, at coronavirussen – eller covid-19 – opstod i storbyen Wuhan i Kina. Og mens virussen stadig var på behørig afstand fra Danmark, blev den da også i flere medier omtalt som ’Kina-virussen’, for virussen var i Kina, og det var kinesere, der havde den.\nMen selv om virussen nu har skiftet navn i folkemunde, og det for længst er blevet mere end sandsynliggjort, at den er kommet til Danmark med danskere, der har været på skiferie i Italien og Østrig, så bliver coronavirussen stadig i stort omfang sat i sammenhæng med kinesere, og det har medført en bølge af racisme mod ikke bare kinesere, men af folk med asiatisk afstamning.\n»Folk tør ikke gå udenfor med deres børn«, fortæller Cecillie Hedegaard-Elmsted.\nHun er selv adopteret fra Korea og forperson for foreningen Korea Klubben, som er en forening for danskere adopteret fra Korea. Foreningen ligger ikke inde med tal på antallet af henvendelser, men Cecillie Hedegaard-Elmsted fortæller, at mange medlemmer under coronakrisen har oplevet at blive tilråbt og er blevet henvendt til på gaden, udelukkende på grund af deres asiatiske udseende.\n»Der er rigtig mange, som ikke identificerer sig selv som asiat, som lige pludselig bliver gjort opmærksom på deres herkomst, fordi andre mennesker føler behov for det. Jeg har selv oplevet, at folk er gået en stor bue om mig. Så man føler sig uskyldigt dømt«, siger hun.\nDet samme fortæller Benjamin Kyoo Dysager i et indlæg i Politiken. Selv om han er adopteret fra Korea, er han blevet kaldt ’corona-guy’, og tilfældige mennesker på gaden har udspurgt ham, hvor han kommer fra.\nDen store generalisering og til tider ondskabsfulde attitude mod folk med asiatisk afstamning er dog noget, som Cecillie Hedegaard-Elmsted er vant til. Coronakrisen har bare forstærket det.\n»Det er ikke uvant for os at opleve racisme og føle os utrygge i offentligheden. Men coronavirussen har været en katalysator for de fordomme, som folk har i forvejen, og som så kommer mere eksplicit frem nu«, siger hun.\nMedierne har et ansvar\nEt udskældt indslag på TV2, som skal forklare coronavirus til børn, viser en person med asiatisk udseende spise en flagermus. Og en sådan fremstilling har ifølge Maria Ventegodt, der er ligebehandlingschef hos Institut for Menneskerettigheder, kun været med til at forstærke fordommene om asiater.\n»Medierne bør hele tiden tænke på, hvordan minoriteter bliver fremstillet. Det sætter sig i folks hoveder, og når man ser anderledes ud, så bliver man nemt kategoriseret ud fra sit udseende«, siger hun og tilføjer:\n»Man kan sagtens tale om, at sygdommen er opstået i Kina, men man skal også være faktabaseret. Og ja, sygdommen er opstået i Kina, men langt de fleste mennesker i Danmark er jo blevet smittet af etniske danskere, som er kommet tilbage fra skiferie. Altså folk fra den øvre middelklasse, der har været på ferie i Italien og Østrig. Sygdommen er jo ikke i sig selv knyttet til race«.\nMistanken blandt mange danskere om, at kinesere spreder virussen, har 16-årige Caroline oplevet på egen krop. Hendes mor er kinesisk, og hun er flere gange blevet spurgt i skolen, om hun har coronavirus. Fordi hendes mor er fra Kina. Men i virkeligheden ville risikoen for at blive smittet af sin far være meget større:\n»Hvis jeg stod til at få coronavirus, så ville det være fra min far, der var på skiferie i Østrig, lige inden skolerne lukkede. Min far, en hvid dansker, og ikke min mor, som er født og opvokset i Kina«, fortæller Caroline, hvis efternavn Politiken er bekendt med, men har valgt ikke at bringe.\nHun har dog ikke kunnet undgå at blive påvirket af de mange mistanker mod kinesere:\n»Nu kan jeg næsten blive helt flov, når folk siger et eller andet om Kina. Før har jeg ellers aldrig nogensinde følt, at jeg ikke hørte til i Danmark«.\nKriser skaber racisme\nIfølge Maria Ventegodt er det ikke overraskende, at racisme kommer mere frem i lyset i en krisetid som nu.\n»Der er en risiko for, at det værste kommer frem i os, når vi bliver bange. Især hvis politikerne bruger en nationalistisk retorik om, at vi skal lukke grænserne og holde fremmede ude, er der risiko for, at fremmedhad og racisme kan blusse op«.\nHun mener, at mediernes fokus på en bestemt gruppe i forbindelse med store samfundsforandrende begivenheder kan få negative konsekvenser for minoriteter. For eksempel medførte negativ omtale af minoriteter i forbindelse med Brexit og terrorangrebet på World Trade Center, at negative holdninger til minoriteter blev forstærket.\n»I forbindelse med terrorangreb så ved man, at der opstår mere had mod den gruppe, som terroristen tilhører. Lige nu fylder corona alt i medierne. Der sker en kobling i medierne mellem kinesere og corona, og derfor er der risiko for, at mange mennesker får negative associationer, når de ser en asiat«, siger hun.\nCecillie Hedegaard-Elmsted håber da også på, at politikerne og beslutningstagere får øjnene op for det meget aktuelle problem.\n»Jeg tænker, at alle dem, der har en stemme, som kan rykke noget, skal bruge den. For det behøver jo ikke kun være vores eget ansvar. Hvorfor skulle det også være det? Det er ikke os, der gør noget skadeligt for andre mennesker. Tværtimod kunne vi jo godt have mødt de racistiske kommentarer med gengældt fjendtlighed. Men i stedet støtter vi indbyrdes dem, der har været udsat for racisme«."}
{"date":"2020-04-02T16:22:27+02:00","url":"https://politiken.dk/search/art7737767/Danmark-afs%C3%A6tter-penge-til-svensk-nattogsprojekt-gennem-Danmark","author":"Sune Højrup Bencke","title":"\n      Ny trafikaftale:\n      Danmark afsætter penge til svensk nattogsprojekt gennem Danmark","text":"Danske togrejsendes drøm om nattogets comeback i Danmark er kommet et vigtigt skridt nærmere.\nFor regeringen, Radikale Venstre, SF, Enhedslisten og Alternativet er blevet enige om at udmønte i alt 361 millioner kroner fra finansloven til en forbedring af den kollektive trafik herunder nattogstrafik fra Sverige gennem Danmark og ud i Europa.\nFor nattogsdelen betyder det, at der fra dansk side afsættes 5 millioner kroner årligt fra 2021 til 2023 til at støtte en igangværende svensk plan om nattog.\nIfølge transportminister Benny Engelbrecht (S) er pengene ikke øremærket ét bestemt initiativ på nuværende tidspunkt.\n»Udmøntningen skal drøftes både i arbejdsgruppen og med DSB således, at vi sikrer, at den samlede finansiering på tværs af landene giver mest mulig nattog for pengene«, lyder det i et mailsvar til Politiken.\nOgså Belgien og Tyskland vil bidrage finansielt til nattogsprojektet.\nProjektet tager tid\nBenny Engelbrecht håber på, at et fremtidigt nattog fra Sverige vil kunne stoppe i Københavns Lufthavn samt muligvis også Odense og Kolding. Ifølge transportministeren afhænger tidshorisonten for projektet af, om man udbyder kontrakten eller tildeler den direkte til en operatør.\n»Lige nu er målsætningen at påbegynde driften i 2022. Vælges modellen med et udbud, er det muligt, at driften først kan være på plads i 2023«, lyder det fra Benny Engelbrecht.\nSiden nattogsruten City Night Line til og fra Danmark blev nedlagt i december 2014, har der ikke kørt nattog i Danmark.\nMen med en intensiveret klimadebat de seneste år er interessen for togrejser både på europæisk plan og herhjemme steget. For godt et halvt år siden afleverede et netværk af interesseorganisationer 65.000 underskrifter til Transport- og Boligministeriet til fordel for nattogskørsel fra Danmark og mod syd. Ambitionen var at presse på for en mere klimavenlig transportform i fremtiden.\nSvenske planer\nSærligt i Sverige er der konkrete planer om at få etableret nattogskørsel til Europa. I juli sidste år meldte de svenske myndigheder ud, at de ville afsætte 50 millioner kroner til en undersøgelse af mulighederne for nattog. Den endelige rapport kommer i slutningen af april i år, men der har allerede været meldinger ude om, at svenskerne særligt satser på en rute fra Stockholm via København til Køln, hvorfra forbindelserne videre til London, Paris og Bruxelles er særligt gode.\nDet er de planer som Danmark nu kobler sig på. Og det glæder bestyrelsesmedlem i Rådet for Bæredygtig Trafik, Poul Kattler, der var med til at overrække de 65.000 underskrifter til Transport- og Boligministeriet.\n»Det betyder, at danske myndigheder og DSB agter at hoppe på det svenske initiativ om at genetablere nattog. Nu er der ikke kun god vilje, men handling bag ordene«, lyder det fra Poul Kattler, der nu ser frem til, hvad de svenske myndigheder melder ud, når nattogsrapporten kommer i slutningen af april.\n»Det er vigtigt, at vi fra dansk side holder fast ved danske interesser, og ikke stirrer os blinde på forretningsmodeller, der måske er begrundet i særlige svenske forhold«, siger han."}
{"date":"2020-04-02T16:20:13+02:00","url":"https://politiken.dk/search/art7730910/%C2%BBVi-v%C3%A5gner-lidt-over-syv.-Til-den-f%C3%B8rste-hele-dag-vi-har-sammen-siden-min-k%C3%A6reste-Henrik-blev-udskrevet.-Han-har-v%C3%A6ret-indlagt-p%C3%A5-intensiv-med-corona%C2%AB","author":"Elisabeth Astrup","title":"\n      Et døgn:\n      »Vi vågner lidt over syv. Til den første hele dag, vi har sammen, siden min kæreste, Henrik, blev udskrevet. Han har været indlagt på intensiv med corona«","text":"\nVi vågner lidt over syv. Til den første hele dag, vi har sammen, siden min kæreste, Henrik, blev udskrevet. Han har været indlagt på intensiv med corona. ​​\nHan blev syg, da Danmark lukkede ned. Efter en uge var han meget syg med noget, der lignede lungebetændelse og influenza. Hos 1813 blev han bedt om at møde op på Gentofte Hospital, hvor han blev sluset ind – og testet positiv. I fire dage lå han på intensiv og fik intravenøst antibiotika, uden at hans høje infektionstal faldt. I de dage var jeg bange. Jeg kunne høre på ham selv og på lægerne, at det her, det var ikke godt.\nDen første aften uden Henrik herhjemme fik jeg selv ondt i halsen og følte åndedrætsbesvær. Jeg ved ikke, om det var en psykisk reaktion eller hvad. Jeg blev grebet af panik og lavede fire liter ingefærdrik, som jeg gik og drak i et forsøg på at holde sygdom væk.\nJeg begyndte at tænke på, hvad der skulle ske med vores tre børn, hvis jeg også blev syg og skulle indlægges. De to yngste er 7 år og den ældste 8. Vi har fået børn sent, så vores forældre er over 80 og skulle ikke udsættes for dem.\nJeg ringede rundt. Til egen læge og læger i mit netværk. Jeg ringede til et kommunalt paniknummer, hvor jeg kom til at tale med en fra PPR. De var alle søde og rare, men der var ikke umiddelbart noget beredskab at henvise til. En læge sagde, at jeg måtte finde venner eller familie, der kunne tage sig af børnene, hvis jeg blev syg. Og på kommunen sagde de, at i yderste nødstilfælde ville der komme en fra kommunen og kigge efter dem.\nUnder andre omstændigheder havde venner og familie jo stået med åbne arme. Men ingen ønskede af indlysende og valide grunde at tage imod tre potentielle smittespredere.\nSå jeg gik i robotgear: Jeg måtte under ingen omstændigheder blive syg. Det var sådan nogle urinstinkter, der slog til: Tingene skulle bare gøres uden at tænke eller føle efter. Jeg gik i gang med at spritte hele vores lejlighed af. Henrik havde ligget inde i soveværelset, da han lå hjemme, og selv om jeg gennemskurede værelset, kunne jeg ikke overskue at sove derinde. Så jeg lukkede døren.\nHan kom hjem for to dage siden.\nNu sidder vi alle og spiser morgenmad for første gang. Bagefter skiftes Henrik og jeg til at lave hjemmeundervisning i dansk og matematik og holde virtuelle møder med kolleger. Vi har én computer, som ungerne skal deles om, så der er lidt logistik i det.\nJeg kan mærke, at jeg er på vej ud af mit robotgear. Følelsesmæssigt kan jeg begynde at mærke, hvad det er, jeg har holdt væk de seneste uger. Uro, stress og bekymring. Jeg lægger an til en stor tudetur. Jeg skal alene ud i skoven og have det hele ud. Men jeg er ikke klar endnu. Jeg er stadig for meget i actionmode. Når jeg har en pause, går jeg og spritter af. Og så skælder jeg meget ud. Jeg skælder mest ud på verden, men jeg bliver også lidt vred på Henrik faktisk. Vel af lettelse. Nu er der plads til, at min lunte kan være kortere igen.\nOm eftermiddagen kører vi til Bellevue Strand med madpakker, kaffe og en masse spil. Vi finder en plet i læ, og vi sidder der i tre timer. For første gang i flere uger får Henrik sol på næsen og luft om ansigtet. Vi fortæller ham, hvad vi har lavet, mens han har været væk. Børnene fortæller, hvad de har fundet af ting og sager, og de fortæller om måger, der kan gribe brød i luften.\nHenrik, som er den eneste af os, der ikke er i karantæne, går ind på en tankstation og køber fem is. De is er dagens højdepunkt.\nOm aftenen lægger jeg mig til at sove i gæsteværelset. Henrik lægger sig i soveværelset. Jeg kan ikke gå derind. Selv om jeg har gjort det hele rent og sprittet af, kan jeg ikke sove derinde endnu. Jeg har en mental blokering i forhold til det værelse. Jeg er ikke tryg ved det. Det har ikke noget med Henrik at gøre, jeg ville med glæde ligge hos ham. Men jeg kan ikke lige nu.\nDe seneste dage har været som at stå på den yderste spids af livet. Derude, hvor man kan kigge på alt det, der kan gå galt.\nOg så sker det ikke. Men jeg bevæger mig tilbage til hverdagen som en anden. I hvert fald for en tid."}
{"date":"2020-04-02T15:59:27+02:00","url":"https://politiken.dk/search/art7733413/De-unge-har-ethvert-motiv-til-at-sprede-sygdommen-blandt-deres-for%C3%A6ldre.-Det-var-trods-alt-dem-der-smadrede-kloden-og-stjal-deres-fremtid","author":"","title":"\n      Ingen i New York ved, hvem de skal lytte til. Vi ved kun, hvem vi ikke skal lytte til: Trump","text":"\nMens jeg skriver det her, er der allerede 8.141 mennesker, der er døde af covid-19, og tusinder flere (jeg håber, at det kun bliver tusinder) vil dø i løbet af det næste års tid, indtil der er udviklet en vaccine, som er bredt tilgængelig.\nJeg sidder hjemme, her i New York City, og ser tallene stige, nærmest i ’realtid’, i tidstro rækkefølge, selv om tiden på det seneste ikke har virket særligt tro: 8.142 ... 8.143 ... 8.144. Jeg tror, at det er det, der er meningen, at jeg skal gøre, sidde derhjemme og følge med i tallene.\nJeg mener, der er jo ingen, der har givet mig besked på at gøre det; ingen har givet mig eller nogen andre officielle instrukser; bystyret og delstatens myndigheder har bare lukket barerne og restauranterne, museerne og gallerierne og spillestederne og teatrene og så videre og regnet med, at det ville være nok til at holde mig og mine omkring otte millioner naboer væk fra gaderne.\n\nVi får at vide, at udgangsforbuddet er nært forestående, at det bliver indført mandag, tirsdag eller onsdag, helt sikkert fra onsdag klokken 12, helt sikkert onsdag fra klokken 17 ... vi får at vide, at hæren bliver sat ind for at håndhæve udgangsforbuddet og/eller desinficere inficerede områder og/eller opsætte teststationer og felthospitaler og/eller levere vores uundværlige økologiske grøntsager ved gadedøren, som cykelbude fra Amazon eller Whole Foods, bortset fra, at de bruger kampvogne i stedet for cykler ... hvad ellers?\nUndergrundsbanen og busserne bliver aldrig lukket, for de benyttes af hospitalsmedarbejdere ... undergrundsbanen og busserne bliver forbeholdt hospitalsmedarbejdere ... undergrundsbanen og busserne bliver forbeholdt patienter, der skal hen til teststationer eller på hospitalet, og hvad mon så hospitalsmedarbejderne vil gøre? Måske vil de bare blive boende på hospitalerne ligesom de patienter, de også selv ender med at blive?\nMit eneste selskab\nHvis ovenstående ikke er klart nok, vil jeg prøve igen: Der har ikke været nogen klarhed over noget som helst i denne situation.\nIngen i New York ved, hvem de skal lytte til. Vi ved kun, hvem vi ikke skal lytte til: Trump.\nMen vi er stadig ikke helt sikre på, hvorvidt vi så heller ikke skal lytte til hans medarbejdere, hvoriblandt de to mest fremtrædende i nyhederne i de seneste dage var fuldstændig ukendte for en uge siden: den salvelsesfulde og advokatagtige Alex Azar, der åbenbart er vores sundhedsminister, og den amerikanske sundhedsstyrelses direktør, viceadmiral Jerome Adams, der åbenbart tidligere har været sundhedsdirektør i Indiana under Mike Pence, vicepræsidenten, dengang Mike Pence var guvernør i Indiana, og som minder om en discountudgave af en personlig træner på et synkende krydstogtskib.\nDe to deltagere i dette virkelige reality-show, som jeg bedst kan lide, er dr. Anthony Fauci, der er direktør for det nationale institut for allergi og infektionssygdomme og ligner og lyder som forfatteren Don DeLillo (»Det værst tænkelige scenarie er enten, at vi ikke gør noget, eller at vores indsats for at afbøde og inddæmme ikke virker«) og dr. Robert Redfield, direktør for sundhedsmyndigheden Centers for Disease Control and Prevention, der virker ærlig, fordi han har et skæg, der ligner Abraham Lincolns.\nDet er disse mennesker, der taler til mig fra mine skærme, og jeg gør, hvad jeg kan, for ikke at svare dem igen. Jeg bor alene og har ingen kæledyr, ikke så meget som en flagermus eller et skældyr, så de mennesker er mit eneste selskab.\nMen glem CNN og CNN.com. Tænk på dine yndlingsfilm og tv-serier og streaming-ting, der foregår i New York. De er som regel optaget i Toronto eller i et studie i Hollywood, men alligevel: Tænk på dine yndlingsfilm eller serier. Prøv så engang at tænke på, hvor adskilte de er, hvor parallelt de kører uden nogensinde at krydse hinandens vej.\nDer er ingen i ’Seinfeld’, der aner, hvad der sker i ’Friends’, og der er ingen figurer fra en Spike Lee-film, der nogensinde træder ind i værker af (må jeg overhovedet nævne ham?) Woody Allen. Enhver filmudgave af New York er sit eget uafhængige New York, og sådan er situationen nu også i virkeligheden med myndighederne på føderalt, kommunalt og delstatsniveau. De kører hver især deres eget New York-show uden at kommunikere med hinanden, og publikum er smuttet og erstattet af gispende dåselatter.\nDe unges hævn\nJeg tror, at det eneste New York, hvor figurerne interagerer, er det New York, der bebos af superhelte på tværs af reklameplatforme, den truede storby, der beder om hjælp fra X-Men og kalder på Batman. Men denne gang er der ingen kappeklædte patriotiske mutanter til at redde Gotham.\nDet bedste, vi kan gøre, er at krybe sammen i et hjørne i vores Batman-pyjamas, rationere vores Batman-toiletpapir og huske på, at det sandsynligvis var et eksperiment eller et uheld, hvor flere arter indgik, der bragte os i denne suppedas til at begynde med. Vi har fået nok af flagermus lige foreløbig.\nNår vi hverken kan regne med superhelte eller politikere, har vi kun ironien tilbage. Med det mener jeg, at amerikansk politik før udbruddet af denne pandemi var kørt fast i en generationskonflikt, millennials mod boomers, og det ser nu ud til, at den forandring, der ikke kunne gennemføres med stemmer, i stedet bliver gennemført ved naturens mellemkomst.\nPandemiens ofre ser ud til at fordele sig på to grupper – de, der har et svækket immunforsvar, og de ældre. De unge – hvoraf de sundeste kommer igennem det her uden mén – vil sørge over dem, der har et svækket immunforsvar, men kun foregive at sørge over de ældre. Jeg vil ikke lyde kynisk, men jeg vil sige tingene ligeud: Alle de yngre amerikanere, der hverken har fast beskæftigelse eller sundhedsforsikring, har enhver tænkelig økonomisk grund til ikke at blive inden døre. De har ethvert motiv til at gå ud og sprede sygdommen blandt deres forældre. Det var trods alt deres forældre, der smadrede kloden og stjal deres fremtid. Når de vælger ikke at tage denne hævn, er det enten et tegn på deres kærlighed eller deres fejhed.\nOg mens virksomhederne holder lukket, er de håndører, de plejer at tjene som freelancere, også forsvundet. Aktiemarkedernes styrtdyk betyder, at den arv, der måske ventede på dem, er blevet mindre. Og da universiteter og andre læreanstalter lukkede og smed dem ud, tog de hjem – til deres forældre – men først da de var sikre på ikke at have symptomer.\nJeg mener, at de skulle være blevet, hvis de alligevel ikke havde tænkt sig at smitte deres familier. De skulle have barrikaderet deres kollegieværelser og protesteret. Jeg troede ellers, at det med at protestere netop var sådan noget, som studerende gjorde – men det ved millennials måske ikke – måske er de ikke nået til det kapitel i historiebogen, undskyld historie-e-bogen ...\nNår skolerne underviser over nettet, og en masse mennesker arbejder hjemmefra, har vi kun virtuel kontakt med andre, og det er allerede blevet en kliché at frygte, at når det igen er blevet sikkert at vende tilbage til klasseværelserne og arbejdspladserne, vil færre end tidligere gøre det, og i stedet vil en stadig større del af livet blive levet på afstand, med kamera og mikrofon, men uden bukser.\nBehold bukserne på\nHer har I et råd fra en forfatter, der allerede tilbragte meget tid derhjemme før pandemien: Hvis man vil være produktiv, skal man have bukser på.\nOg her er et par råd mere fra forfatteren, om sprog: Lige fra begyndelsen af denne pandemi har hele terminologien været negativ. Retorikken har mindet mig om hiv/aids-krisen med dens alarmistiske binære opdeling i, hvem der er testet positiv, og hvem der er testet negativ. Er du blevet testet? Har du brugt beskyttelse?\nDen slags formuleringer er misvisende og farlige. Covid-19 er en coronavirus, ikke en blodvirus, som er langt sværere at blive smittet med og slippe af med end luftvejslidelser. Man får ikke covid-19 ved at dyrke ubeskyttet sex eller dele kanyler, men ved at røre ved dørhåndtag og blive nyst og hostet på.\nDet er derfor, at vi næsten alle sammen er smittede eller bliver det, hvilket vi ville kunne bekræfte, hvis vi havde nok test-kits, og hvis de var ensartede og ikke havde nogen minimumsgrænse for, hvornår de slog positivt ud. I de første dage af udbruddet i den engelsktalende verden var det tilsyneladende kun berømtheder, der blev smittet, men siden viste det sig logisk nok, at det kun var berømtheder, der blev testet: Tom Hanks, Rita Wilson, Idris Elba, NBA.\nPå et tidspunkt vil vi få bekræftet, at antallet af smittede berømtheder og antallet af ikke-berømte smittede afspejler andelen af berømte og ikke-berømte mennesker i samfundet.\nMen når det sker, er jeg ikke sikker på, at vi længere vil være i stand til at skelne mellem de berømte og de ikke-berømte, for de i forvejen utydelige grænser vil blive udvisket af et år eller mere, hvor vi kun bruger internet-medier ... og så vil en eller anden panikramt og ensom forfatter fra sin kælder foretage den banale og indlysende sammenligning mellem internettet og pandemien, fordi man ikke kan lukke nogen af de to ting inde bag grænser. Medmindre man lige er Kina, altså.\nOversættelse: Tonny Pedersen\n\nAmerikansk forfatter, født 1980 i New Jersey. Bor i Brooklyn.\nMest kendt for værkerne ’Witz’ (2010), ’Book of Numbers’ (2015) og ’Moving Kings’ (2017).\nHan boede i en årrække forskellige steder i Østeuropa og oversætter tysk litteratur til amerikansk.\nI et interview med Los Angeles Review of Books udtalte den nu afdøde litterat Harold Bloom, at ’Book of Numbers’ er blandt de fire bedste bøger af jødiske forfattere i Amerika.\nCohen har været med til at redigere Edward Snowdens selvbiografi ’I offentlighedens tjeneste’ (2019).\n\nOversættelse: Tonny Pedersen / Illustration: Mette Dreyer / Arkivfoto: Marion Ettlinger"}
{"date":"2020-04-02T15:48:45+02:00","url":"https://politiken.dk/search/art7737469/Roskilde-Festival-ligger-lige-og-vipper","author":"Alexander Sjöberg","title":"\n      Bente Klarlund svarer på coronaspørgsmål: \n      Roskilde Festival ligger lige og vipper","text":"Tidligere i dag efterlyste vi nok engang jeres coronaspørgsmål på Politikens Facebook-side. Som lovet har vi taget de bedste med videre til Bente Klarlund, der er overlæge på Rigshospitalet, professor på Københavns Universitet – og klummeskribent og brevkassebestyrer her i avisen.​\nHusk også, at vi tidligere har overbragt jeres spørgsmål til Bente Klarlund. Hvis du kunne tænke dig at læse de tidligere svar, så kan du finde de tidligere spørgsmål/svar-artikler længere nede på denne side.\nLad os komme til sagen, hvor vi blandt andet runder sommerens Roskilde Festival.\nGod læselyst.\n\nSpørgsmål fra Ida Sofie Schultz Bjerre:\nTror du, der kommer en anden bølge til næste vinter, som bliver i nærheden af at være lige så slem, så vi igen er nødsaget til at lukke hele eller dele af samfundet ned? Eller vil vi til den tid se anderledes på det?\nMennesker ikke har været i kontakt med coronavirus tidligere, så det er svært at sige noget helt præcist om, hvordan den vil opføre sig. Det bedste, man kan gøre, er at bruge erfaringer fra tidligere epidemier og pandemier.\nVirusepidemier og viruspandemier kommer typisk i tre bølger. Corona-pandemien er lige nu i sin første bølge, der sandsynligvis vil vare i op til tre måneder. Et kvalificeret gæt er, at der kommer en anden og tredje bølge i løbet af efteråret eller vinteren 2020 og foråret 2021, så virussen med tiden vil ramme halvdelen af befolkningen. Seruminstituttet har gentagne gange sagt, at det er hensigtsmæssigt, at der opbygges en flokimmunitet. Hvis vi bliver smittet kontrolleret, så sundhedsvæsenet kan følge med, vil mange være immune, og der er dermed mindre risiko for, at sundhedsvæsenet bliver lige så belastet under anden og tredje bølge som under første bølge. Hvis denne analyse holder stik, kan man forhåbentligt næste gang undgå nedlukning af samfundet i samme grad som nu.\n\nSpørgsmål fra Britt Bovien:\nJeg har for nogle år siden doneret min ene nyre til min mand. Jeg er sund og rask, men er jeg i øget risiko med kun en nyre ? Er min mand i øget risiko gruppe med Wegeners granulomatose, kun en nyre og får immundæmpende medicin, når Wegeners er ikke aktiv?\nDu er ikke i risikogruppe, fordi du mangler en nyre. Din mand skal betragtes som værende i risikogruppe, da han får immundæmpende medicin. Han er nok ikke i øget risiko for at blive smittet med corona i forhold til raske, men han har formentlig en større risiko for at udvikle alvorligere infektioner og komplikationer, hvis han bliver smittet.\n\nSpørgsmål fra Lene Schreiber:\nJeg blev for nogle år tilbage vaccineret mod lungebetændelse. Kan det have en effekt, hvis jeg skulle blive smittet, så det ikke bliver så slemt?\nDu er formentlig blevet vaccineret mod pneumokokker, der er den hyppigste årsag til lungebetændelse. Hvert år bliver omkring 50.000 mennesker indlagt med lungebetændelse, primært mennesker over 65 år. I denne aldersgruppe er det en god ide at lade sig vaccinere mod pneumokokker. Vaccinen beskytter dog ikke mod corona, men beskytter mod, at man bliver inficeret med corona og pneumokokker samtidigt, hvilket vil kunne give et alvorligt forløb.\n\nSpørgsmål fra Susanne Pia Jørgensen:\nJeg har læst, at nogle af de indlagte får antibiotika. Betyder det, at man har mindre risiko for at blive smittet, når man er i gang med en antibiotika-kur?\nNej, antibiotika beskytter ikke mod corona-infektion og ændrer ikke ved forløbet af selve sygdommen covid-19. Men der er mange bakterier, der kan give alvorlig lungebetændelse. Hvis man mistænker eller har påvist, at der er tale om en bakteriel infektion hos en person, der i øvrigt er testet positiv for corona, så vil man behandle med relevant antibiotika.\n\nSpørgsmål fra Bjarne Kaastrup:\nHvad er årsagen til den ’lungebetændelse’, der sender nogle i respirator?\nCovid-19 sætter sig i svælget og i lungerne. Hos nogle er covid-19 symptomfattig. Typisk får man ondt i halsen og hoste, ledsaget af feber, hovedpine og muskelømhed. De fleste tilfælde går over af sig selv, men nogle smittede får også åndenød og skal en tur på hospitalet. Symptomerne kan i nogle tilfælde forværres, så man får svær åndenød, og i sådanne tilfælde kan intensiv behandling, herunder respiratorbehandling, komme på tale. Det skyldes ikke typisk, at der er tilstødt en bakterieinfektion, men covid-19 kan nedbryde lungevævet og stimulere en voldsom betændelsesreaktion, som giver såkaldte hvide lunger, der er vanskelige at ilte. I lægesprog taler man om ARDS (acute respiratory distress syndrome).\nBetændelsesreaktionen er et toægget sværd. Hvis man har nedsat evne til at lave inflammation, kan man ikke bekæmpe infektioner. Men nogle har svært ved at nedregulere betændelsesreaktionen, der kan blive så kraftig, at kroppen kollapser, og så må man på hospitalet.\n\nSpørgsmål fra Hanne Konnerup:\nI hvor lang tid kan man smitte som rask smittebærer?\nMan ved endnu meget lidt om, hvor længe en rask smittebærer kan smitte. Det er først og fremmest personer med symptomer, der smitter. Her kan man erklære sig rask 48 timer efter, at man ikke længere har typiske symptomer som feber, hoste, muskelsmerter, halssmerter og besværet vejrtrækning.\n\nSpørgsmål fra Tom Bonnesen:\nEr det ikke lovlig tidligt at åbne samfundet? Vi har jo ikke set kurven knække endnu.\nHvis du med ”at åbne samfundet” mener, at vi skal gå tilbage til tiden før corona, så er det helt afgjort for tidligt. Spørgsmålet er, om verden nogensinde bliver helt den samme, eller om vi for altid vil vaske hænder oftere, gøre mere rent, holde afstand til mennesker, der kunne være syge og udvise mere omsorg over for mennesker med kroniske sygdomme. Det tror jeg. Men som jeg har forstået det, er der i første omgang også kun tale om en forsigtig, reguleret og langsom åbning af samfundet.\n\nSpørgsmål fra Ludvig Leth Møller:\nEr det forsvarligt at afholde Roskilde Festival, ud fra hvad vi ved på nuværende tidspunkt?\nDet er det, man må kalde et rigtigt godt spørgsmål. Mange stiller samme spørgsmål om Folkemødet på Bornholm. Som læge og forsker oplever jeg, at konferencer, planlagt til juni måned, nu bliver aflyst, mens arrangørerne tæller på knapper, hvad angår konferencer i juli. Roskilde Festivalen ligger lige og vipper. Mit svar kan kun blive et gæt. Jeg tror, at første bølge af corona er ved at ebbe godt ud midt juni i Danmark. Men det er kun et gæt.\n\nSpørgsmål fra Maria Nuko Jørgensen:\nVirker coronavirus forskelligt på forskellige vævs-/blodtyper?\nDet ved vi ikke i dag. Jeg gætter på, at corona-infektionen ikke er påvirket af blodtyper, men man kan ikke udelukke, at der kan være genetiske forhold, herunder vævstyper, der betyder noget for immunresponset og dermed risikoen for at få en alvorlig infektion. Men også dette er gætterier.\n\nSpørgsmål fra Christina Arnskov Andersen:\nNu har vi set få tilfælde af unge mennesker, der dør af corona uden nogen anden underliggende sygdom. Hvorfor taler vi så om den som om den kun er farlig for risikogrupperne?\nAlvorlig corona-infektion rammer i højere grad gamle mennesker og mennesker med hjertekarsygdomme, forhøjet blodtryk, type-2-diabetes eller andre kroniske sygdomme, der kan påvirke den generelle helbredstilstand. Men det er korrekt, at der også er set alvorlige tilfælde, også med dødelig udgang, blandt unge eller yngre, der tilsyneladende har været helt raske.\nPersonligt mener jeg, at der meget vel kan være tale om unge mennesker, der er blevet smittet med en stor mængde corona-virus.\nVirusmængden betyder noget for, om man bliver smittet, men den betyder også noget for, hvor syg man bliver. Professor Peter Aabys forskning i Guinea-Bissau og i Danmark viser, at for alle de almindelige børnesygdomme som mæslinger gælder det, at intensiv smitte i hjemmet giver mere alvorlig sygdom. Det første barn i en familie får som regel mild sygdom, mens de, der smittes inde i hjemmet, får langt mere alvorlige infektioner. Høj dosis af virus betyder, at immunsystemet har svært ved at følge med.\nVi har hørt historien om en fløjte, der gik fra mund til mund blandt unge ved en afterskiing fest. Det er en perfekt måde at sprede store mængder virus. Det er også oplagt, at den unge kinesiske læge, der første gang kom ud med budskabet i Wuhan og senere døde, var blevet udsat for mængder af virus efter at have taget sig af et stort antal alvorligt syge patienter.\nHvis man bliver smittet uden for hjemmet, bliver man kun kortvarigt eksponeret for virus, mængden af virus bliver derfor mindre, og immunsystemet kan følge med. Man får altså en mild sygdom. Hvis man bliver smittet i hjemmet, bliver man udsat for mere virus over længere tid, og sygdomsforløbet kan blive tilsvarende alvorligt.\n\nSpørgsmål fra Marianne Wøldike Schmith:\nTester den brugte corona-test specifikt på covid-19 eller på alle corona- grene? Hvis man dør forventet af kræft og har en corona, bliver man så registreret som død af corona eller kræft?\nDen test, man anvender, tester specifikt for covid-19 og medtager ikke alle de coronavirusser, der typisk giver forkølelsessymptomer. Hvis dødsårsagen kan tilskrives en kombination af kræft og corona vil man blive registreret som dette.\n\nSpørgsmål fra Lisbetj Ekström Rasmussen:\nEr antallet af folk, der dør af corona, en overdødelighed, i forhold til hvor mange der sædvanligvis dør?\nDet er for tidligt at sige. Hvert år er der mange ældre, der dør af influenza. 2017/2018 var et hårdt influenza-år, hvor 1.644 døde af influenza i Danmark. De foranstaltninger, vi tager for at dæmpe corona-smitte af de ældre og syge, vil naturligvis også dæmpe influenza-smitte.\nImens covid-19 har plaget Kina, er himlen gradvist blevet mere og mere blå. En professor fra Stanford Universitet har beregnet, at fravær af voldsom trafik har gjort luften så ren, at corona-krisen har sparet flere menneskeliv, end den har taget. Dette makabre regnestykke følges op af en norsk tænketank, der vurderer, at hvis luftforureningen forbliver på det nuværende niveau i et år, kan et sted mellem 50.000 og 100.000 dødsfald undgås.\nDet kan ikke udelukkes, at man i nogle lande vil se, at mange er døde af corona, uden at det har givet en overdødelighed.\n\nFra redaktionen skal der lyde et stort tak for alle jeres gode spørgsmål. Hvis du gerne vil læse de tidligere spørgerunder med henholdsvis Bente Klarlund og virolog Allan Randrup Thomsen, kan du finde artiklerne herunder."}
{"date":"2020-04-02T15:44:23+02:00","url":"https://politiken.dk/search/art7734615/Det-var-f%C3%B8rst-efter-han-d%C3%B8de-at-jeg-for-alvor-l%C3%A6rte-min-far-at-kende","author":"Emil Nørgaard Munk","title":"\n      Filminstruktør:\n      Det var først efter han døde, at jeg for alvor lærte min far at kende","text":"Jeg sidder på mit værelse og taler i telefon, da det ringer på døren. »Det er politiet«, lyder stemmen i dørtelefonen. Mens jeg lytter til deres skridt op ad trapperne, tænker, at de nok har opdaget, at jeg har downloadet nogle film ulovligt. ​\nDa jeg åbner døren, kan jeg godt se på deres tillukkede ansigter, at det ikke er det, som det handler om.\nMin far er fundet død i sin lejlighed, fortæller de, mens vi står i mit køkken. Da betjentene er gået, sætter jeg mig på køkkengulvet lænet op ad en skabslåge og tænker over, hvornår jeg sidst har set min far. Jeg kan ikke huske det.\nMin far døde ret pludseligt, da jeg var 26 år. Han havde et kreativt, sensitivt og til tider depressivt sind. Det gjorde det svært for ham at passe ind i de omgivende forventninger, krav og deadlines.\nDerfor selvmedicinerende han sig med alkohol, og i mine tidlige teenageår gik vores familie i stykker. På grund af hans alkoholmisbrug havde vi i årene op til hans død kun sporadisk og ofte konfliktfyldt kontakt.\nEfter at have gennemgået gamle kalendere og telefonudskrifter kan jeg se, at vi har haft en kort telefonsamtale en måned forinden hans død, og at jeg sidst har besøgt ham for tre måneder siden.\nDet var et kort besøg, men jeg kan huske, at jeg klippede hans vildtvoksende hår og skæg med en neglesaks, og at jeg gik i det lokale supermarked og købte juice, rugbrød og pibetobak til ham.\nJeg husker, at vi talte om en ny Bob Dylan-udgivelse, som ingen af os brød os om, og om en Sergio Leone western, som vi begge elskede. Her gled samtalerne altid lettest. Når vi kunne tale om den kunst og kultur, der var så vigtig for os begge to.\nMen er det virkeligt det? Skal det være den sidste samtale ansigt til ansigt?\nI årevis er det sådan det er. Det er dér, vores dialog ender. Dylan og Leone. Pibetobak, juice og vildtvokset skæg. ​\nI årevis reagerer jeg også med vrede, hver gang jeg støder på fulde mænd over 40. Den bobler frem i mig, når jeg ser en midaldrende mand komme slingrende ned ad gaden en onsdag eftermiddag. Eller på et morgenværtshus, hvor en ældre mand sætter sig ved mig og mine venners bord for at belære os om ’rigtig rockmusik’. Eller i et nattog på vej gennem Kina sammen med min kæreste.\nManden i køjen ovenover er beruset og vælter sin øl ned på kupéens gulv. Min kæreste, som jeg på det tidspunkt kun har kendt et par måneder, bliver overrasket og forskrækket over min reaktion, der er tydeligt ude af proportioner med den berusede mands forbrydelse.\nDa jeg er 18 år og går i gymnasiet, bliver jeg pludselig ramt af voldsom kvalme. Det varer i månedsvis, og jeg bliver testet for både kræfttumorer og mavesår. Alle prøverne er heldigvis negative, men jeg kommer derfor heller ikke tættere på en afklaring.\nLykkeligvis presser min kloge og ressourcestærke mor på, for at jeg skal få det bedre. Derfor sidder jeg en dag i konsultationen hos en psykolog.\nPsykologen finder et ark papir frem, streger overskriften over med sort tusch. Så beder hun mig vurdere, hvor mange af de 13 symptomer på papiret, jeg kan genkende. Jeg genkender 11. Så viser hun mig en kopi af samme papir denne gang inklusive overskriften. ’Symptomer på social angst’, står der.\nIfølge Alkohol & Samfund er knap hver femte voksne dansker, eller ca. 660.000 personer, vokset op sammen med en person, der drak for meget. ​\nDe almindeligste konsekvenser er, at den faste rollefordeling, hvor forældre har ansvaret for deres børn, bliver opløst.\nBørnene bliver ’små voksne’, der skal løfte et ansvar, som de ikke er modne til. Deraf følger en række psykiske ubalancer såsom depression, angst og PTSD.\nFor mig selv sker rolleskiftet for alvor, da jeg overtager fuldmagten over min fars bankkonti. Det er den eneste måde at sikre, at han ikke bliver smidt ud af endnu en lejlighed.\nPå det tidspunkt er det svært at forstå vores relation. Også for min far og mig, der står midt i den. Det er, som om vi slet ikke har et sprog til at tale om det, der er galt, og hver gang, jeg bringer hans alkoholmisbrug på banen, affejer han mig.\nDer er ikke noget at tale om. Ikke noget rigtigt problem. Ikke noget misbrug. Ingen grund til at spilde flere ord på det.\nDet er i grunden sært, at vi ikke kan tale sammen om problemerne, når jeg tænker på, hvor meget min far elskede ord.\nHele min kælder er fyldt med hans ord. Billigbøger, notesblokke med knækket ryg, breve på linjeret papir og alle de avisartikler, min far har skrevet i sit virke som journalist.\nDer er også en 25 siders rapport om organiseringen af samt det etiske grundlag for nogle venstrefløjsgrupper i Mellemøsten. Som så meget andet i 1970’erne og 80’erne består organisationernes navne af mellem 6 og 15 versaler efterfulgt af ’marxister-leninister’. Under rapporten ligger min fars opskrift på linsebøffer. Jeg har glemt, at tingene ligger dernede i mørket, men en dag dukker det op igen.\nJeg er selv blevet far og er i færd med at flytte til en større lejlighed. Jeg står i kælderen og roder i flyttekasser med fugtige hjørner, da de pludselig ligger der: Min fars dagbøger fra hans ungdoms rejser i Palæstina, hans karakterbøger fra gymnasiet sammen med optagelsesbrevet fra Journalisthøjskolen og stakkevis af fotografier. Også hans lommeur, hans mobiltelefon og 11 kroner i mønter, som han havde på sig, da han døde på sin sofa.​\nOg så den usynlige duft af min fars pibetobak, der strømmer ud af kassen og via olfaktoriske neuroner sender mig tilbage til min fars hjemmekontor i mit barndomshjem.\nDer findes ingen filmoptagelser af min far i nogen af kasserne. Ingen gamle VHS ‘er eller smalfilm. Det er underligt, at jeg aldrig skal se ham bevæge sig igen.\nMin fars ungdom er ikke som sådan ukendt terræn for mig. I min barndom, inden alkoholen tog over, har jeg hørt sprudlende fortællinger om hans politiske arbejde i Mellemøsten, om barndommen i Nordjylland og årene i det venstreorienterede miljø i Aarhus. Om de ting, der havde betydet noget for hans liv.\nMen det er på det tidspunkt oplevet og modtaget fra et barns perspektiv. Da jeg selv bliver voksen nok til at kunne tage de vigtige samtaler om meningen med livet, kærlighed, politik, kunst og venskaber, er han forsvundet i alkoholens tåger.\nI årevis skærer hans misbrug en betonmur igennem vores samvær og efterlader kun to muligheder: Ufarlig smalltalk eller frustreret ulykkeligt råberi om alkohol og skyld. Og jeg pendulerer mellem at være vred på ham og føle en stærk, melankolsk omsorg.\n»Faldt du, eller sprang du ud ad det vindue?«\nDer er mange spørgsmål, som jeg ikke får stillet min far, inden han døde, og en dag sætter jeg mig for at få svar på dem.\nDer findes måder at løsne op for uafklarede relationer, selv hvis personen er død. Nogle skriver breve til den afdøde, frankerer kuverten og poster den – eller graver brevet ned i haven. ​\nAndre går i hypnose for at transportere sig tilbage til traumatiske øjeblikke, for at kunne handle på en anden måde, end de oprindeligt gjorde.\nSom filminstruktør føles det for mig mest naturligt at kigge mod filmkunsten som et værktøj til erkendelse. Måske kan jeg skabe et mulighedsrum imellem virkelighed og fiktion, hvor jeg kan tale med min far og få ham til at bevæge sig igen?\nSom en del af den indledende proces, stiller jeg et åbent spørgsmål i et opslag på Facebook:\n»Hvis du kunne stille ét spørgsmål til en hvilken som helst nær relation (død eller levende), hvad ville du så spørge om?«\nKort efter begynder kommentarerne at tikke ind. De spænder bredt. Fra sårede ekskærester, komplicerede forældre-børn-relationer og venskaber, der er gået i opløsning igennem gymnasietiden.\n»Jeg ville gerne have spurgt min mor om opskriften på hendes brunkager, men det er for sent nu«, lyder én af kommentarerne. Afgjort i den lettere afdeling. I den anden ende af skalaen er kommentaren: »Faldt du, eller sprang du ud ad det vindue?« Noget tyder på, at jeg ikke er alene med mine ubesvarede spørgsmål og uafsluttede samtaler.\nI sommeren 2019 mødes jeg med to skuespillere: Mogens Holm og Sebastian Jessen. Målet er at bygge to karakterer: En far og en søn. ​\nDe skal baseres på min far og mig, men de skal også være noget mere. De skal være uforudsigelige. Hvis jeg kender både sønnens spørgsmål og faderens svar, vil jeg ikke opnå nogen ny erkendelse.\nVi kigger på gamle billeder, dagbøger og breve. Og vi taler om karakterernes overordnede mål og værdier. Mogens og Sebastian får et kort manuskript, som de kan improvisere ud fra.\nMogens får også en række af min fars artefakter, fundet i kasserne i min kælder: Hans pibe, der endnu lugter af tobak, de gamle dagbøger og breve – og hans gamle Nokia 3210. Sebastian får en række essays og minder, som jeg har skrevet til lejligheden.\nJeg giver dem til opgave at mødes som henholdsvis mig og min far på en café, uden mig. De skal øve sig i at være forælder og barn, der mødes efter ikke at have set hinanden i månedsvis. Jeg vil gerne have, at de udvikler et fælles sprog og nogle fælles referencer, som jeg ikke selv kontrollerer.\nEt par uger senere går vi i gang med at filme. I tre dage improviserer de to sig igennem en kaotisk flyttescene baseret på en virkelig situation, hvor jeg skulle hjælpe min far med at flytte.\nImens står et helt filmhold klar til at indfange de improviserede samtaler, der stikker i alle retninger. Men nu taler far og søn faktisk sammen. Og ikke kun om musik og film, men om vigtige ting og store emner. De råber. Og de griner.\nUndervejs rejser jeg med min fars dagbøger i tasken til Palæstina.\nDet er en stor kropslig erkendelse at stille mig præcis, hvor han har stået for 30 år siden. På et tidspunkt, hvor han var lige så gammel, som jeg er nu. For en stund låner jeg hans blik, da jeg ser ud over olivenlunde og markedspladser. Jeg spiser falafel til morgenmad hver dag, og i Hebron bruger jeg mine sidste shekel på kaffe med kardemomme. Ligesom min far.\nMine egne oplevelser i Palæstina smelter sammen med min fars ord i dagbøgerne og med Mogens ’improviserede erindring i vores optagelser. Det er tre fortolkninger, der smelter sammen til én. Måske kan man ikke kalde den ’sand’ eller ’objektiv’, men den resonerer i mig. Sådan er det hele vejen igennem. Mine egne minder, min fars nedskrevne ord og fiktionens kreation bliver til min nye fortælling om mig og min far.\nDa vi er færdige med optagelserne, og lys og kameraer pakket ned, og skuespillere og filmholdet er taget hjem, sidder jeg på kantstenen foran det hus, hvor vi har filmet, og venter på et lift. Mens jeg sidder der i mørket og fordøjer den sidste tids oplevelser, sker der noget. ​\nJeg får en virkelig stærk fornemmelse af, at jeg faktisk har været i selskab med min far de sidste tre dage. Selv om jeg intellektuelt forstår, at det hele var en konstruktion, som jeg selv har stablet på benene, så er jeg sanseligt, emotionelt helt på det rene med, at jeg nu har taget den sidste samtale med min far.\nDet er en stor og fredfyldt oplevelse. Selv om det på den måde er lykkedes mig at få ryddet op i relationen, går jeg også fra min film med en vigtig lektie. Jeg kommer ikke til igen at vente med at stille de store spørgsmål, til efter familiemedlemmer og venner ikke er her længere.\nI den kommende tid ser jeg frem til at vise min film frem og tale med andre mennesker, som kan blive rørt af den, spejle sig i den og erkende, at de ikke er alene. Og måske kan nogle også finde modet til at tage nogle svære samtaler. Det er trods alt meget nemmere at gøre det nu, end efter døden indtræffer.\nFilmen ’Forestillinger om min far’ spiller som en del af filmfestivalen CPH:DOX Online."}
{"date":"2020-04-02T15:39:57+02:00","url":"https://politiken.dk/search/art7738091/66-millioner-personer-melder-sig-arbejdsl%C3%B8se-i-USA","author":"Corona­virus","title":"\n      USA på vej ind i dyb krise:\n      6,6 millioner personer melder sig arbejdsløse i USA","text":"I USA har over 6,6 millioner mennesker meldt sig som nye arbejdsløse, viser en ugeopgørelse fra arbejdsministeriet. Det sker som følge af coronakrisen.\nDet vidner om et økonomisk kollaps, skriver Washington Post.\nDermed bliver der for anden uge i træk sat en bedrøvelig rekord med hensyn til antallet af nye ledige.\nUSA er på vej ud i en dyb økonomisk krise, mens folk over det meste af landet har fået besked om at holde sig indenfor og ikke komme for tæt på andre mennesker for at stoppe spredningen af coronavirus.\nI de seneste to uger har over ti millioner amerikanere mistet deres arbejde og søgt om arbejdsløshedsunderstøttelse ifølge Washington Post.\nIfølge en rapport fra de amerikanske beskæftigelsesmyndigheder er det stort set alle sektorer, der er ramt af krisen.\nHårdest ramt er hotelbranchen, produktionen og detailhandlen, skriver nyhedsbureauet AFP.\nDa finanskrisen var på sit højeste, blev der registreret lidt over 650.000 nye ledige om ugen.\nDen kedelige rekord får blandt andet Dansk Industri (DI) til at slå alarm.\nHer mener cheføkonom Allan Sørensen, at fire års jobfremgang i USA på blot to uger er gået tabt. Han mener samtidig, at tendensen vil fortsætte de næste uger og måneder.\n»Ledigheden stiger i et tempo, som vi aldrig har set før. Og det stopper desværre ikke her - ledigheden vil fortsætte den bekymrende himmelflugt i de kommende uger og måneder, nu hvor coronakrisen har bidt sig fast«, siger Allan Sørensen.\nDen amerikanske regering har godkendt en hjælpepakke på 2,2 billioner dollar, der skal stimulere den kriseramte økonomi.\nOm hjælpepakken kan redde USA fra massiv økonomisk tilbagegang er dog særdeles tvivlsomt. De rekordhøje ledighedstal kan være et varsel om en lurende kæmpekrise for verdensøkonomien.\nDet vurderer Søren V. Kristensen, cheføkonom i Sydbank.\n»Det vidner om, at ikke kun USA, men hele verdensøkonomien befinder sig i en afgrundsdyb krise«, siger han.\n»Man kan have forhåbninger om, at det er en midlertidig krise, men med så store tab af arbejdspladser lurer der farer for, at krisen bider sig fast. Den fare bliver i øjeblikket større for hver dag, der går«."}
{"date":"2020-04-02T15:38:59+02:00","url":"https://politiken.dk/search/art7737466/Krydstogtg%C3%A6ster-kom-hjem-via-San-Diego-New-York-Amsterdam-og-Billund","author":"Poul Husted","title":"\n      Krydstogtgæster kom hjem via San Diego, New York, Amsterdam og Billund","text":"Krydstogtskibet ’Maasdam’ skulle have lagt til ved eksotiske destinationer som Christmas Island og Lahaina i Hawaii i Stillehavet, men coronakrisen lagde kursen om. ​\nI stedet for at komme i land måtte ægteparret Lene og Palle Preisler Adelhardt nøjes med at indånde havluften, mens skibet blev afvist i syv havne, inden de kom i land i San Diego i Californien og kunne flyve hjem via New York og Amsterdam.\nParret er nu i karantæne i hjemmet i Ribe, hvor de nyder foråret og arbejder i haven efter en tumultagtig og dyr hjemrejse. Da Politiken senest talte med parret 20. marts, nærmede ’Maasdam’ sig Hawaiis hovedstad Honolulu, efter at skibet var blevet afvist i Hilo på Hawaiis Big Island. ​\nLene og Palle Preisler Adelhardts søn Michael havde hjemme i Danmark bestilt flybilletter til dem, så de kunne komme til det nordamerikanske kontinent og derfra videre hjem, men sådan gik det ikke, fortæller Lene Preisler Adelhardt:\n»Vi havde pakket kufferterne og var parate til at gå fra borde i Honolulu, men kun fem lokale og en kvinde, som havde brækket foden, fik lov at gå i land. Skibet tankede olie og fik nye forsyninger om bord og måtte stikke til søs igen kurs San Diego. Byen var også afslutningen på vores oprindelige 34 dage lange krydstogt, der var begyndt i Auckland, New Zealand, 1. marts. Flybilletterne fra Honolulu kunne vi fodre ænder med«.\n»Alle i samme båd«\nI den oprindelige sejlplan skulle det tage fem dage at sejle fra Hawaii til San Diego, men turen blev sat til syv dage. Lene Preisler Adelhardt tør ikke sige, om det skyldtes, at passagererne ikke havde været i land i 14 dage, hvilket svarer til den gængse karantæneperiode.\nFørste gang Politiken talte med ægteparret, spøgte Lene Preisler Adelhardt med, at det nok ikke var så dårligt, hvis de skulle ligge på dækket og slikke solskin i ekstra fem dage, men det blev alligevel lidt kedeligt i længden.\n»Efter afvisningen i Honolulu følte vi os lidt tomme indvendig. Til at begynde med kunne vi nyde lidt sol på dækket, men det blev efterhånden for koldt. Ingen led nød. Der var mad nok. Måske kunne man ikke lige få den ost, som man godt kunne tænke sig, men personalet var sødt og hjælpsomt. Tænk på, at nogen af dem havde arbejdet i otte måneder og måske havde en nyfødt derhjemme«.\nOm bord fik ægteparret gode venner, og hvis en passager var lidt træt eller nedtrykt, var folk gode til at muntre hinanden op, »for vi var jo alle i samme båd og ikke i overført betydning«. Den daglige trummerum blev afbrudt af foredrag om f.eks. hvaler, og så arrangerede passagererne også forskellige spil.\nMundbind af vaskeklude\nForventningen om, at de endelig kunne slippe i land og påbegynde hjemrejsen, var stor, da ’Maasdam’ lagde til i San Diego 26. marts, for »vi var lovet med 200 procents sikkerhed, at nu ville det lykkes, for der var ingen syge om bord«.\nNæste dag gik de første gæster fra borde, men ægteparret Adelhardt måtte blive en ekstra nat, da deres flyafgang først var den efterfølgende dag. Igen havde sønnen Michael booket billetter. Flere gange blev parret kontaktet telefonisk af den danske konsul i San Diego, Malte Farnæs, og Lene Preisler Adelhardt har kun ros tilovers for den hjælp, som de har fået fra konsulaterne de forskellige steder.\n»Afgangen fra skibet blev ledsaget af bevæbnet kystvagt. På kajen var der telte opstillet til bagagen, og da vores pas var tjekket, blev vi kørt direkte til lufthavnen i San Diego. Det var en surrealistisk oplevelse, for lufthavnen var fuldstændig tom og butikkerne lukket«.\nI John F. Kennedy-lufthavnen i New York City var der også »en underlig, stille atmosfære, og alt var lukket«.\nHerfra skulle parret flyve videre med selskabet KLM til Amsterdam, og ved gaten fik de udleveret mundbind, men Lene Preisler Adelhardt havde faktisk selv fundet en løsning:\n»Af to vaskeklude havde jeg fremstillet mundbind, som blev holdt sammen af mit strikkegarn. De så lidt underlige ud, og vi erstattede dem også med KLM’s, som vi blev bedt om at beholde på under flyveturen. Der var ingen servering på flyet, men ved hvert sæde var anbragt en pose med sandwich, kiks, frugt og et par flasker vand. Vi blev også opfordret til kun at bruge toiletterne, når det var højst nødvendigt«.\nAmsterdams Schiphol-lufthavn havde ikke lukket butikkerne, og de få mennesker, som var i lufthavnen, gik heller ikke med mundbind. Begge dele overraskede ægteparret.\nOpholdet varede kun to timer, hvorefter turen gik til Billund Lufthavn, hvor politi kontrollerede, at passagererne var i besiddelse af danske pas.\nBestilt nyt krydstogt\nI Billund blev parret hentet af Lene Preisler Adelhardts bror, som har en minibus. De to »blev placeret på bagsædet for at holde afstand, og så gik turen hjem til Ribe. Det er skønt, og det gør ikke noget, at vi er i karantæne. Vi har en hjemmeboende søn, som køber ind og holder sig på 10 skridts afstand«.\nEr det så slut med at tage på krydstogt?​\n»Nej da, allerede om bord på ’Maasdam’ bestilte vi et et nyt krydstogt med start i San Diego om to år. Vi skal se de dele af Polynesien, som vi ikke nåede i denne omgang. Der var store rabatter, hvis man bestilte et krydstogt, endnu inden vi var kommet i land. Vi skal i øvrigt på et lille skib – kun 28 gæster – i Kroatien til septembe«.\nLene Preisler Adelhardt anslår, at parret har købt ekstra flybilletter for 40.000 kroner og er i gang med at undersøge, om der er noget at hente hos rejseforsikringen. Hun har også sendt alle udgiftsbilag til rederiet Holland America Line, for i 19 ud af 34 dage forløb krydstogtet ikke efter sejlplanen.\nPreisler Adelhardt-ægteparret kan prise sig lykkelig over at være hjemme og slippe ud af karantænen om en halv snes dage. Ikke alle danske krydstogtgæster har været så heldige. Ifølge Udenrigsministeriet er der stadig 33 danskere om bord på krydstogtskibe på havene."}
{"date":"2020-04-02T15:34:00+02:00","url":"https://politiken.dk/search/art7737248/Belgien-tager-en-drastisk-beslutning-og-k%C3%A5rer-en-fodboldmester","author":"Bo Moshage","title":"\n      Belgien tager en drastisk beslutning og kårer en fodboldmester ","text":"Fodbold. Sæsonen i den bedste række i Belgien er forbi og turneringen vil ikke blive genoptaget på grund af coronapandemien. Det oplyser den belgiske ligaforening Pro League på sin hjemmeside efter et møde med klubberne.Det suveræne førerhold Club Brugge er samtidigt udnævnt som mester og står til at få plads i Champions League-gruppespillet, hvor førerholdet i England, Liverpool, som eneste anden klub også allerede har booket plads. Hvad der nu skal ske med nedrykning og fordeling af de øvrige europæiske pladser til de belgiske hold, det skal en arbejdsgruppe finde frem til.\nFodbold. Erhvervskvinden Birgit Aaby, der er kendt fra tv-programmet Løvens Hule, er sammen med Niels Roth og Hermann Haraldsson blevet valgt ind i Brøndbys bestyrelse. Det oplyser klubben i en selskabsmeddelelse. De tre nyvalgte var af den siddende bestyrelse på forhånd blevet foreslået valgt. »Birgit Aaby har bygget en stor virksomhed op fra bunden og besidder masser af erfaring i at drive en effektiv forretning. Derudover har Birgit et stærkt netværk, også i klubben, gennem sit engagement herude i mange år«, sagde hvor bestyrelsesformand og hovedaktionær Jan Bech Andersen, før trioen blev valgt ind.\nVed torsdagens generalforsamling blev Jan Bech Andersen og Jesper Møller genvalgt som henholdsvis formand og næstformand. Derudover blev Christian Barrett, Torben Bjørn Christensen, Sten Lerche, Sune Blom og Jesper Nygård alle genvalgt.\nDoping. Ruslands appelsag ved Den Internationale Sportsdomstol (CAS) vedrørende den fire år lange udelukkelse for statskontolleret doping er udskudt og begynder formentlig først til juli. Det oplyser CAS-generalsekretær Matthieu Reeb til insidethegames.biz. Det er coronasituationen, der har medført appelsagens udsættelse.\nFodbold. Afgående landstræner Åge Hareide sender en sidste hilsen til danske fans. I en videohilsen på landsholdets facebookside opfordrer den nu tidligere landstræner de danske fans til at fortsætte med at støtte Danmark, landsholdet og kommende landstræner Kasper Hjulmand. »Det er meget vigtigt for mig, at det her kan fortsætte, og at Danmark kan bide fra sig ved næste turnering«, siger Åge Hareide, der med onsdagens aflysninger af landskampene mod Norge og Sverige i juni blev afsat som landstræner.\nFodbold. Tysklands formentlig største talent i nyere tid, Youssoufa Moukoko, kan få debut i Bundesligaen til efteråret, når han er fyldt 16. år. Den Tyske Fodboldliga (DFL) har torsdag besluttet at sænke aldersgrænsen i professionelt regi fra 17 til 16 år. Youssoufa Moukoko, der har camerounske rødder, er på kontrakt i storklubben Dortmund. Han har i denne sæson scoret 34 mål i 20 kampe i U19-Bundesligaen - en række for spillere, der er fire år ældre end ham selv.\nFodbold. Vreden fra politisk hold mod at de særdeles velbetalte stjerner i Premier League tilsyneladende ikke vil gå ned i løn, mens øvrigt klubpersonale bliver sendt hjem med småpenge fra statslige hjælpepakker, vokser. Det konservative parlamentsmedlem Julian Knight har nu opfordret den britiske skatteminister Rishi Sunak til at indføre en særskat, som klubberne skal betale. »Hvis Premier League ikke reagerer og prøver at få løst den her krise, må regeringen skride ind og pålægge dem en økonomisk straf«, siger Julian Knight ifølge BBC. En undersøgelse offentliggjort i december 2019 af Global Sports Salary Survey viste, at gennemsnitslønnen per år per spiller i de 20 Premier League-klubber ligger på ca. 27 millioner kroner.\nE-sport. De ansatte hos Astralis Group har frivilligt valgt at gå op til 30 procent ned i løn, mens coronakrisen raser. Det oplyser selskabet i en pressemeddelelse. Det drejer sig om Astralis Groups ledelse, administration og ’de fleste spillere’, skriver Ritzau.\nTennis. Selv om ikonet Roger Federer fylder 39 år til august, har han ingen planer om at stoppe karrieren. Federer meddeler i kølvandet på onsdagens aflysning af Wimbledon-turneringen, at han i 2021 vil indlede sine forberedelser til græsturneringen i tyske Halle, hvor er spilles på samme underlag.\nFodbold. Den hviderussiske liga er ved at få kultstatus, da det er den eneste europæiske toprække, der fortsat spilles i. Men flere fangrupperinger vil fremover nægte at møde op på stadion til kampe af frygt for coronasmitte. Det skriver Ritzau. Klubben Neman Grodnos fans var de første til at boykotte kampene, og nu er Shakhter Soligorsks fans fulgt trop. »Vis mod og stop det hviderussiske mesterskab, ligesom resten af verden har stoppet ligaerne«, lyder det ifølge si.com fra fans i en melding rettet mod fodboldforbundet, myndighederne og dermed også præsidenten i ’Europas sidste diktatur’, Aleksandr Lukasjenko.\nFodbold. Det Europæiske Fodboldforbund (Uefa) har endnu ikke formelt besluttet at rykke kvinde-EM og mændenes U21-EM til 2022, som DBU ellers skrev onsdag. I en mail til BT lyder det: »Ingen formel beslutning er endnu blevet taget, men det er helt sikkert en sandsynlig mulighed (for begge turneringer, red.)«.\nFormel 1. Som det første formel 1-hold har McLaren været nødt til at skære i lønnen for holdets ansatte inklusive de to kørere, Carlos Sainz og Lando Norris. Tiltagene er nødvendige på grund af coronakrisen, der lige som mange andre virksomheder også har ramt den britiske bilproducent, der sponsorerer Formel 1-holdet. »Tiltagene er fokuseret på at beskytte job på den korte bane og at sikre, at vores ansatte returnerer til fuldtidsarbejde, når økonomien kommer sig«, lyder det i en meddelelse fra McLaren ifølge BBC.\nFodbold. Under coronakrisen er der strenge restriktioner for fodboldspillere mange steder i verden. Det er blandt andet tilfældet i Bayern München, hvor spillerne har fået besked på ikke at forlade det store sydtyske by uden at få lov af klubben. Så da forsvarsprofilen Jérôme Boateng alligevel gjorde det, fik han en bøde.\n»Boateng har overtrådt de retningslinjer, klubben har udstedt, ved at være for langt væk fra sit hjem«, skriver Bayern på sin hjemmeside uden at nævne bødens størrelse. Ifølge flere tyske medier forlod stjernespilleren byen tirsdag for at besøge sin søn, der var kommet lettere til skade i en trafikulykke. »Jeg ved, det var en fejl ikke at informere klubben om min rejse, men på det tidspunkt tænkte jeg kun på min søn«, siger Boateng til den tyske avis Bild ifølge nyhedsbureauet AFP.\nCykling. Der bliver ikke kørt Tour de France i år, hvis arrangørerne er tvunget til at afvikle det traditionsrige cykelløb uden tilskuere, som der ellers har været forslag om. Det siger løbsirektør Christian Prudhomme. »Tour de France er inderlighed, entusiasme og frem for alt smil. Vi er nødt til at kunne se disse smil«, siger han til det franske sportsmedie Sports Auvergne. Indtil videre regner Prudhomme fortsat med, at Tour de France kan afvikles som planlagt fra 27. juni til 19. juli, men han erkender også, at det afhænger af, hvordan coronaepidemien udvikler sig i Frankrig og resten af verden. »I Tour de France er det vigtigste Frankrig. Det er sundhedssituationen i landet, der betyder noget«, siger han.\nHåndbold. Håndboldmændene bør ikke løbe på banen mere i denne sæson i den bedste række. Det mener Erik Veje Rasmussen, cheftræner i Århus Håndbold. »Jeg forstår ikke, hvorfor man ikke har aflyst turneringen endnu. Vi er i en tid, hvor samfundet er lukket ned, og der er helt anderledes alvorlige ting på spil. Jeg forstår ikke, hvorfor man bliver ved med at holde muligheden åben for at spille nogle runder«, siger han til Ritzau. I øjeblikket har DHF afsluttet sæsonen for alle rækker undtagen ligaerne og 1. division, som er sat i bero. Torsdag var der møde i Udvalget for Professionel Håndbold, og her blev det besluttet, at man 20. april afgør, hvorvidt sæsonen skal indstilles helt.\nFodbold. Det hollandske og europæiske fodboldforbund sætter økonomi over folkesundhed. Så kontant er udmeldingen fra Marc Overmars, sportsdirektør i Ajax Amsterdam, der mener, at fodboldsæsonen i den bedste hollandske liga skal afblæses med det samme på grund af coronavirus. »Hvorfor handler det i øjeblikket om penge og ikke folkesundhed? Jeg har svært ved, sådan som det foregår lige nu«, siger Overmars til det hollandske medie Telegraaf.\n»Jeg sammenligner lige nu Uefa og KNVB (fodboldforbunde ti Holland, red.) med USA’s præsident, Donald Trump, der for en uge siden sagde, at økonomien er vigtigere end coronavirusset. Hallo! Mere end 100 mennesker dør af coronavirus hver dag i Holland«, siger Overmars. Den klare tale kommer, efter at Det Europæiske Fodboldforbund (Uefa) onsdag besluttede at udskyde Champions League og Europa League i stedet for at aflyse turneringerne.\nE-sport. Pengekassen er tom i Esport Danmark. Støtten på halvanden million kroner er brugt, og der ikke mere på vej, så forbundet har svært ved at køre videre på det nuværende niveau. Det fortæller Thomas Koed, formand i Esport Danmark, og han er bekymret over situationen. »Vi har ikke flere penge. Vi fik halvanden million kroner for lidt over tre år siden over en treårig periode. Den er udløbet med marts måned. Vi er heller ikke blevet lovet flere penge. Så vi sidder med et forbund, der ikke kan understøtte e-sporten herhjemme overhovedet«, siger Thomas Koed."}
{"date":"2020-04-02T15:31:39+02:00","url":"https://politiken.dk/search/art7738120/Pr%C3%A6ster-ser-risiko-for-virusspredning-i-p%C3%A5ske%C3%A5bne-kirker","author":"Corona­virus","title":"\n      Præster ser risiko for virusspredning i påskeåbne kirker","text":"Landets præster er bekymrede for, om det vil være sundhedsmæssigt forsvarligt at lempe på restriktionerne og delvist genåbne kirkerne i påsken.\n»Jeg er ikke i tvivl om, at ministeren (kirkeminister Joy Mogensen, red.) gerne vil komme folkekirken i møde«.\n»Men vi har i Præsteforeningen den holdning, som også mange af vores medlemmer har givet udtryk for, at vi er bekymret for, om det kan håndteres sundhedsmæssigt forsvarligt«, siger Per Bucholdt Andreasen, formand for Præsteforeningen.\nKirkeministeren sagde onsdag, at regeringen arbejder på at gøre det muligt for de ellers lukkede kirker at holde påskegudstjenester i begrænset omfang.\n»Det ville være for smerteligt, hvis alle kirker skulle holde lukket i påsken uden nogen form for kirkelig markering. Ikke mindst i en alvorlig tid, hvor danskerne i særlig grad søger fællesskaber og mening«, lød det fra Joy Mogensen (S) i en pressemeddelelse.\nKirkerne har ligesom store dele af det offentlige Danmark været lukket siden 11. marts i bestræbelserne på at undgå spredning af coronavirus.\nBegravelser og bisættelser kan dog finde sted. Men der er strikse restriktioner for, hvor mange deltagere der lukkes ind afhængig af kirkens størrelse.\nGudstjenester bliver en »lidt for uovervindelig opgave«\nPræsteforeningens formand har svært ved at forestille sig, at man kan gennemføre påskegudstjenester, selv om man begrænser adgangen.\n»Det er meget vanskeligt at holde gudstjenester, hvor man skal sidde spredt i kirkerummet og tage større hensyn til afstanden mellem folk«.\n»Når man synger, risikerer man også at sprede dråber og smitte«.\n»Der er nogle sundhedsfaglige problemstillinger, som vi som præster har svært ved at håndtere«.\n»Vi synes, det bliver en lidt for uovervindelig opgave at gennemføre gudstjenester i denne påske. Ligesom kirken måske ikke er så godt tjent med det«, siger Per Bucholdt Andreasen.\nHvis kirkeministeren finder en model, der får sundhedsmyndighedernes accept, er I så parat til at gennemføre gudstjenester i påsken?\n»Vi må se, hvordan den endelige model bliver, og hvad det er for sundhedsmæssige risici, vi løber. Vi afventer et nærmere udspil fra Kirkeministeriet«, siger Per Bucholdt Andreasen.\nI et opslag på Facebook torsdag eftermiddag skriver Joy Mogensen, at der ikke er truffet endelig beslutning endnu.\n»Forudsætningen - hvis vi tillader ganske begrænsede åbninger - er, at det er sundhedsmæssigt forsvarligt. Danskernes sikkerhed og sundhed har første prioritet, også når det kommer til kirken«, skriver kirkeministeren."}
{"date":"2020-04-02T15:20:42+02:00","url":"https://politiken.dk/search/art7738055/Mindst-11.000-operationer-er-aflyst-under-coronakrisen","author":"Corona­virus","title":"\n      Mindst 11.000 operationer er aflyst under coronakrisen","text":"Mindst 11.000 ikke-akutte operationer er blevet aflyst på landets sygehuse, skriver Ekstra-Bladet.\nSamtidig er en del af sygehuspersonalet sendt hjem på grund af den lavere aktivitet.\nBaggrunden er, at sygehusene - efter henstilling fra regeringen - koncentrerer alle kræfter om behandlingen af coronapatienter samt livreddende behandlinger og operationer.\n»Det er et helt andet sygehus. Går man en tur ned i forhallen, er det ligesom en søndag eftermiddag. Der er nærmest mennesketomt«, siger Michael Dall, der er lægefaglig direktør på Odense Universitetshospital, til avisen.\nPå sygehusene i Region Hovedstaden er cirka 6700 operationer blevet aflyst.\nI Region Syddanmark er tallet mindst 3000 operationer, skriver bladet.\nDertil kommer 1277 aflyste operationer på Aarhus Universitetshospital.\nBorgere må ikke bremse sig selv\nDet har ikke været muligt for Ekstra Bladet at få oplyst det samlede antal aflysninger i Region Midtjylland, ligesom man heller ikke har tallene for Region Nordjylland og Region Sjælland.\nPå sygehuset i Aarhus har nedgangen i aktiviteter betydet, at ledelsen har bedt en del af personalet om at afvikle ferie og afspadsering.\nCoronakrisen har også ført til et uforklarligt fald i nogle af de akutte undersøgelser og behandlinger.\nEksempelvis på hjerteområdet, hvor antallet af akutte hjertepatienter i marts lå 20 procent under niveauet i marts sidste år.\n»Det ser ud til, at de, der henvender sig, går lidt længere tid, før de ringer 1-1-2. Det er altså borgere, der bremser sig selv - måske fordi de ikke ønsker at overbelaste systemet«.\n»Men det er misforstået. Det er vigtigt, at man bliver behandlet for potentielt livstruende sygdomme - også selv om vi har en coronaepidemi kørende«, sagde professor og overlæge Jens Flensted Lassen, Odense Universitetshospital, tirsdag til Ritzau."}
{"date":"2020-04-02T15:00:30+02:00","url":"https://politiken.dk/search/art7737888/Strandede-danskere-i-New-Zealand-og-Bali-f%C3%A5r-nu-hj%C3%A6lp-til-at-komme-hjem","author":"Tina Krongaard","title":"\n      Strandede danskere i New Zealand og Bali får nu hjælp til at komme hjem","text":"Der var godt nyt til de cirka 30 strandede danskere i New Zealand på dagens pressemøde med blandt andre direktøren for organisation og borgerservice i Udenrigsministeriet, Erik Brøgger Rasmussen:\n»New Zealand har været lukket ned i en uges tid nu, men efter pres fra EU er det nu lykkedes at åbne for interne rejser samt rejser ud af landet. Dermed kan danskerne rejse til Auckland (New Zealands hovedstad, red.), hvorfra der vil blive indsat flere fly mod Europa. Det er flyselskabet Qatar Airways, som vil indsætte flere fly på ruten til Doha, så de strandede folk kan komme ud. Det er virkelig en glædelig nyhed, at der nu er blevet åbnet op«.\nAntallet af danskere i Udenrigsministeriets krisedatabase ligger stabilt på 1.800 personer. En del af dem er de seneste dage kommet hjem, men til gengæld har nye danskere registreret sig og bedt om hjælp til at komme hjem.\nErik Brøgger Rasmussen bad indtrængende danskere, der stadig rejser rundt i Brasilien, om at rejse hjem nu:\n»Til Jer, der rejser rundt i Brasilien, I skal rejse hjem, mens I stadig kan. Antallet af coronasmittede i Brasilien stiger markant nu, der har været en 25 procents stigning hver dag de sidste tre dage i træk. Og Sundhedsministeriet frygter et kollaps i sundhedsvæsenet inden udgangen af april«.\nFlere store flyselskaber er holdt op med at flyve, pt. er det kun KLM og Lufthansa, der flyver mellem Europa og Brasilien, og inden længe lukker de også.\n»Til jer der er derude, rejs hjem nu«, lød det fra Erik Brøgger Rasmussen.\nDer var også godt nyt til danskere på Bali. Sverige har på de nordiske landes vegne arrangeret et særfly fra Bali til Stockholm – det eneste til Norden i denne omgang. Det afgår fredag den 3. april, og danskere på Bali opfordres til at købe en billet til flyet, da der kun er enkelte rutefly til København med Qatar Ariways fra Bali, og der er kamp om de begrænsede pladser, ligesom flyene meget vel kan blive aflyst.\n»Vi bliver ved med at kæmpe«\nOgså Peru er der lige nu et særfly på vej til. Det er SAS, der har fløjet deres længste flyvning nogensinde, da de torsdag fløj fra København og til Perus hovedstad Lima.\n»Flyet er landet i Peru, og vi er ved at tjekke folk ind i en park i Lima. Indtjekningen af bagage og paskontrol foregår i en park, for sådan vil myndighederne have det – og derefter bliver folk så kørt til lufthavnen. Stort set alle har fundet vej til Lima, nu håber vi, de finder vej til parken. De næste timer er afgørende. Foreløbig tegner det godt, vi har fået billeder hjem af de skandinaviske borgere, der står i kø i parken«, sagde Erik Brøgger Ramussen på pressemødet og fortsatte derefter med at rose to danskere i Peru:\n»Der skal lyde en særlig tak til Carsten og Morten, som står for det praktiske i Lima – uden dem havde alt det her ikke kunnet lade sig gøre, så tak til Jer«.\nEfter aftenens særfly-afgang fra Lima, vil der stadig være cirka 30 danskere tilbage i Peru:\n»Til Jer der sidder ude i Amazonas, i junglen, og ikke kan komme frem til Lima, vil jeg igen sige: Vi bliver ved med at kæmpe, vi skal nok få jer ud«, sluttede Erik Brøgger."}
{"date":"2020-04-02T14:58:22+02:00","url":"https://politiken.dk/search/art7737325/God-plads-p%C3%A5-vejene-og-f%C3%A5-passagerer-med-tog-og-f%C3%A6rger","author":"Niels Holst","title":"\n      Påsketrafikken:\n      God plads på vejene og få passagerer med tog og færger ","text":"Det bliver nemt at tælle biler for børnene på bagsædet, hvis du skal ud at køre med familien i påskedagene.\nNormalt er påsken en af de højtider, der får en del danskere til at tage på tværs af landsdelene for at se familie og venner, men sådan bliver det ikke i år.\nMange ser ud til at følge myndighedernes opfordringer og blive hjemme som følge af covid-19-situationen.\n»Der er ingen tvivl om, at det bliver en rigtig stille påske for os, men hvor stille er svært at sige, blandt andet fordi folk kan ombooke deres billetter helt frem til afgang uden at skulle betale gebyr«, siger kommunikationschef hos Molslinjen Jesper Maack.\nMolslinjen sejler blandt andet mellem Odden og Aarhus og på en række mindre ruter til Als, Fanø, Samsø og Langeland. Hertil kommer en rute mellem Ystad i Sverige og Bornholm.\nDe seneste uger har selskabet skåret kraftigt i antallet af afgange og sendt 365 medarbejdere hjem som følge af covid-19-krisen.\nOm bord på færgerne har bilister fået mulighed for at blive i bilerne på vogndækket under overfarten samtidig med, at hvert andet bord på færgerne er spærret, så der er god plads mellem passagererne.\nTrafikken på Storebælt halveret\nGod plads bliver der også på vejene. Normalt udsender Vejdirektoratet en prognose for trafikken med bud på de tidspunkter, hvor der ventes mest trængsel.\nI år er prognosen helt droppet på grund på grund af covid-19, som de seneste uger har ført til et stort fald i trafikken med personbiler på mellem 40 og 50 procent, mens lastbiltrafikken kun er faldet en lille smule.\n»Vi regner med grønne strækninger over hele linjen i påsken«, siger Martin C Østergaard-Nielsen, pressechef i Vejdirektoratet.\nDet betyder også, at der næppe bliver lange køer ved betalingsanlægget ved Storebælt, hvor trafiktallene ligeledes viser et stort dyk som følge af covid-19-epidemien, der har ført til, en delvis nedlukning af samfundet.\nI sidste uge kørte 108.447 køretøjer over Storebælt mod 243.305 køretøjer i samme periode sidste år. Det svarer til et samlet fald på 55 procent. Også her skyldes faldet primært et stort fald i personbiltrafikken.\nMen hvad tænker man egentlig, når man lever af at transportere folk rundt i landet, og statsministeren så opfordrer danskerne til at blive hjemme i påsken?\n»Vi tænker det, som vi har tænkt hele tiden; at det er virkelig hårde tider for os, som det er for alle andre, når tingene bremser så hårdt op. Derfor glæder vi os til den dag, hvor vi igen skal snakke om, hvor vi skal hen«, siger Jesper Maack fra Molslinjen.\nDSB: Husk pladsbilletten\nHos DSB regner man også med en stille påske. Passagertallet er allerede styrtdykket med mellem 85 og 90 procent som følge af covid-19.\nDertil kommer, at påsken i forvejen ikke er en voldsomt travl tid, da mange pendlere og andre, der tager toget til arbejde og skole, ikke kører med i påskedagene, forklarer informationschef Tony Bispeskov, DSB.\nPå grund af epidemien er det blandt andet ikke muligt at købe de billigere orange billetter, da DSB ønsker at medvirke til at »danskerne begrænser rejseaktiviteten, sådan som sundhedsmyndighederne har opfordret til«, siger han.\nTony Bispeskov minder desuden om, at man som rejsende skal have en pladsbillet, hvis man skal køre med intercity- eller regionaltog. Lyntogene er i forvejen aflyst. Pladsbilletten er gratis.\nPå dobbeltsæderne kan man ikke få en sidemakker, men i firemands-båsene kan der godt sidde en medpassager skråt overfor.\n\n\n\n"}
{"date":"2020-04-02T14:56:27+02:00","url":"https://politiken.dk/search/art7736780/Tolv-italienere-leverede-en-ordentlig-sviner-i-pengeslagsm%C3%A5l","author":"Frank Hvid Petersen","title":"\n      Tolv italienere leverede en ordentlig sviner i pengeslagsmål","text":"Det var noget af en sviner, tolv italienske politikere fik trykt i den tyske avis Frankfurter Allgemeine Zeiting for et par dage siden. ​\nI et åbent brev til Tysklands politikere opfordrer de ganske vist »deres kære tyske venner« til at udvise solidaritet med Italien og andre eurolande og undgå »smålig nationalegoisme«. Det skal ske i form af støtte til et overvejende sydeuropæisk forslag om at udstede fælles EU-coronaobligationer for at finansiere de mange økonomiske hjælpepakker, der skal afbøde det værste af den igangværende økonomiske nedtur.\nMen så kommer det: I brevet får de italienske politikere nemlig i forbifarten tilsværtet Holland, en nær støtte af tyskerne, ved at kalde hollænderne for egoistiske. Dels fordi de hele tiden håndfast har afvist ideen om coronaobligationer, dels fordi Holland fungerer som EU-skatteparadis for mange større virksomheder, der så kan undlade at betale skat i lande som Italien.\nMen Tyskland får også med krabasken, om end tonen indledningsvis er noget pænere og mere indirekte. I brevet fremhæver de tolv italienske politikere således, hvordan Italien sammen med flere andre lande i 1953 – få år efter afslutningen på Anden Verdenskrig – eftergav Tyskland en stor del af dens gæld i solidaritetens navn. Nu er det så Tysklands tur til at udvise samme solidaritet med Italien og det øvrige EU, er argumentet fra de tolv politikere, der alle kommer fra det nordlige Italien.\nSå er tonen slået an.\nSydeuropas frygt\nIdeen om fælles EU-coronaobligationer støttes af Italien og otte andre EU-lande, heriblandt Frankrig, Spanien, Portugal og Grækenland.\nFordelen for dem er, at de ved at få stærke økonomier som den tyske og den hollandske med ind som en slags garanter for obligationerne kan opnå en bedre kreditværdighed og dermed lavere renter.\nAlternativet er, at de enkelte EU-lande hver især skal ud at udstede egne statsobligationer for at finansiere kæmperegningen fra coronakrisen, hvilket for i forvejen gældstyngede lande som Italien og Grækenland vil indebære væsentlig højere renter og låneomkostninger. I dag kan den tyske stat optage tiårige lån til en årlig rente på minus 0,50 procent, mens andre kreditværdige lande som Danmark og Holland låner til minus 0,25 procent, mens det omvendt koster Italien og Grækenland et sted mellem plus 1,50 og 1,75 procent om året.\nMen forskellen kan blive endnu større.\nFor i takt med den stadige strøm af enorme hjælpepakker frygter de sydeuropæiske lande, at de uden støtte fra Tyskland og andre stærke EU-økonomier kan blive mødt af endnu højere renter end i dag, fordi kreditorerne ser en voksende risiko ved at låne dem penge i form af obligationer. Det er kun få uger siden, at renten i Grækenland og Italien hoppede flere procentpoint i vejret, og italienerne kan også stadig huske, at deres rente under euro-gældskrisen i 2012 kortvarigt snusede til hele 7 procent.\nHadeobjektet\nBrevet fra de italienske politikere er ikke desto mindre absurd i sammenligningen mellem et forarmet og udbombet Tyskland anno 1953 med et velstillet og rigt Italien anno 2020. For godt nok har Italien en tårnhøj statsgæld på hele 135 procent af bruttonationalproduktet (bnp). Men de har masser af formuer andre steder: flotte ejendomme, biler, naturressourcer og kunst. Pengene ligger bare i den private sektor, især i den nordlige del af landet.\nDen gennemsnitlige italiener er næsten lige så rig som den gennemsnitlige tysker. Så hvorfor skal Tyskland og det øvrige Nordeuropa hjælpe Italien, spørger tyske politikere og andre nordeuropæiske ledere som den hollandske finansminister Wopke Hoestra, der er blevet hadeobjekt nr. 1 i italiensk presse? Hvorfor kan Italien og andre gældsplagede lande ikke bare lære af tidligere fejltagelser som alle andre? Og hvordan skulle kansler Merkel dog kunne forsvare at kautionere for italiensk gæld over for tyskere i det fattige og grå Østtyskland?\nPå den led har coronakrisen genåbnet sårene fra gældskrisen i 2010-12, hvor det, der startede med Grækenlands enorme gæld og mulige udtræden af euroen, pludselig blev en eksistentiel krise om hele euroens beståen, og om også Italien skulle træde ud.\nDengang sluttede krisen først, da den Europæiske Centralbanks (ECB) førstemand, italienske Mario Draghi, på et investormøde i London kom med det nu legendariske løfte om, at ECB ville gøre »whatever it takes« for, at euroen ikke ville bryde sammen: Man ville ganske enkelt trykke alle de euro og købe alle de sydeuropæiske obligationer, som var nødvendige for at få ro på igen, få renterne til at falde og forhindre en alvorlig gældskrise.\nMange nordeuropæere var rasende, for bag ECB stod jo alle eurolandene og med sine udtalelser havde Mario Draghi de facto fået nord til at hæfte for syd. Men finansmarkederne forstod signalet, operationen lykkedes, og krisen drev over.\nI dag frygter de nordeuropæiske lande så, at hvis man går med til coronaobligationerne, så vil de åbne en ladeport for yderligere gældsætning i forhold til alle de mange andre store opgaver, der venter på den anden side af coronakrisen: den grønne omstilling, den hastigt voksende ældrebyrde og de underfinansierede pensionssystemer.\n​\n​\n​\n​"}
{"date":"2020-04-02T14:53:23+02:00","url":"https://politiken.dk/search/art7737243/Nye-oplysninger-v%C3%A6lter-ind-og-nu-gen%C3%A5bner-politiet-sagen","author":"Lotte Thorsen","title":"\n      Efter chokerende Netflix-serie: \n      Nye oplysninger vælter ind, og nu genåbner politiet sagen","text":"Lige som rigtig mange andre seere verden over har sheriffen Chad Chronister fra Hillsborough County i Florida brugt nogle af sine ledige timer under coronakrisen på at se dokumentarserien ’Tiger King’ på Netflix.\nSerien følger den excentriske ejer af en tigerpark i Florida, Joe Exotic, og hans ærkefjende, dyreaktivisten Carole Baskin, som vil stoppe Joe Exotics opdræt af tigre og hans kommercielle udnyttelse af de store kattedyr og deres unger.\nI serien beskriver Joe Exotic sig selv som »en homoseksuel, skydegal cowboy med hockeyfrisure«. Og derudover ejer han altså en zoo fuld af tigre, hvor han tjener penge på at avle, sælge og lade gæster kæle med tigerungerne.\nSheriffen benytter nu den store interesse for serien til at efterlyse nye spor i sagen om Carole Baskins eksmand, Don Lewis. De to drev sammen et dyreinternat for store kattedyr i Tampa, indtil han forsvandt sporløst for 23 år siden, skriver The New York Times.\n»Siden ’Tiger King’ nu er det, alle taler om, tænker jeg, at det er et godt tidspunkt at efterlyse nye spor i sagen«, skrev sheriffen søndag på Twitter.\nTirsdag morgen inviterede sheriffen endvidere på Facebook til et virtuelt møde hjemme fra sit køkken. Og fortalte, hvordan henvendelserne nu strømmer ind. Selv fandt sherif Chad Chronister serien både »underholdende, spændende og interessant«, skriver The New York Times.\nOg så motiverede den ham altså også til igen at kigge på sagen om den forsvundne mangemillionær Don Lewis. Sagen er aldrig blevet officielt lukket, men der er heller ikke sket noget i den siden 2011, hvor politiet bad Carole Baskin om at tage en løgnedektortest, hvilket hun afslog.\n»De seneste 48 timer har været helt vanvittige«, sagde Chad Chronister ifølge The New York Times.\n»Vi håber, at vi kan skabe både retfærdighed og en afslutning på den her sag for Lewis-familien«.\nSeriens hovedperson, tigeravleren og countrysangeren Joseph Maldona-Passage, der kalder sig Joe Exotic, har siden 2012 siddet i fængsel. Her afsoner han en 22 år lang dom for et mislykket forsøg på at slå dyreaktivisten Carole Baskin ihjel og for drabet på fem tigerunger.\n’Tiger King’ udkom på Netflix 20. marts, hvor millioner af mennesker over hele verden var blevet bedt om at blive hjemme for at standse smitten med covid-19. Serien har under coronapandemien fået seerne til at eksplodere i spekulationer på nettet om, hvad der egentlig skete med Carole Baskins velhavende mand, der forsvandt i august 1997.\nPolitiet modtager »omkring 6« henvendelser om dagen, men ingen af dem har indtil videre været brugbare, siger sheriffen ifølge The New York Times. De fleste er nemlig fra seere, der lufter forskellige teorier om, hvem der kan være ansvarlig for Don Lewis’ forsvinden.\n»Vi betragter det stadig som en forsvindingssag. Vi har ingen beviser, ikke et eneste, der tyder på, at han er blevet slået ihjel«, siger han.\nDon Lewis forlod sit hjem 8. august 1997, og ingen har siden hørt fra ham. Dagen efter fandt politiet hans bil ved en privat lufthavn. Siden har Joe Exotic igen og igen beskyldt Carole Baskin for at have slået sin eksmand ihjel og siden fodre sine dyr med hans lig.\nDyreaktivisten Carole Baskin driver fortsat dyrereservatet ’Big Cat Rescue’ sammen med sin nye mand, Howard Baskin, hvor de giver eksempelvis tidligere cirkusdyr en værdig pensionisttilværelse og bekæmper handel med store kattedyr.\nPå deres hjemmeside og på YouTube kritiserer hendes nuværende mand, Howard Baskin, Netflix-serien, som de har medvirket i, fordi de troede, den havde til formål at dokumentere, hvor slemt dyrene bliver behandlet i kommercielle tigerparker i USA.\nParret mener, at de er blevet narret til at deltage i serien på nogle andre præmisser end dem, de sagde ja til, da de for fem år siden blev bedt om at medvirke."}
{"date":"2020-04-02T14:31:37+02:00","url":"https://politiken.dk/search/art7737922/Coronakrisen-sender-flere-tusinde-unge-ud-i-ledighed","author":"Corona­virus","title":"\n      Se tallene: \n      Coronakrisen sender flere tusinde unge ud i ledighed","text":"Siden 9. marts har 66.305 personer meldt sig ledige.\nUd af dem har 17.904 - eller lige godt hver fjerde - været under 30 år. Det viser en opgørelse fra Beskæftigelsesministeriet.\nDen mest udsatte aldersgruppe har været dem mellem 30 og 49 år. Her er der 30.463, som har meldt sig ledige siden 9. marts.\nDe resterende 17.938 nytilmeldte ledige har været 50 år eller derover.\nTidligere torsdag viste en anden opgørelse fra Beskæftigelsesministeriet, at der onsdag var 7787 personer, der meldte sig ledige. Det er det foreløbigt højeste antal på en enkelt dag i løbet af coronakrisen.\nDet skal bemærkes, at der som regel er flere nytilmeldte ledige omkring starten og slutningen af en måned. Det hænger sammen med, at ansattes kontrakter typisk ophører ved månedsskiftet.\nMens 7787 personer meldte sig ledige onsdag, var der 1830, der afmeldte sig som ledige. Det kan blandt andet skyldes nyt job eller sygdom.\nOpdateres"}
{"date":"2020-04-02T14:20:34+02:00","url":"https://politiken.dk/search/art7737321/Nu-er-der-nye-krav-til-presset-kulturminister","author":"Nikolaj Heltoft","title":"\n      \nSlagsmålet er langt fra slut:\n      Nu er der nye krav til presset kulturminister","text":"Kampen mellem kulturminister Joy Mogensen (S) og Folketingets partier er alt andet end færdigt.\nEn stor aftale om millionhjælp til danske medier lagde godt nok onsdag en betydelig dæmper på noget af den ballade, som den seneste uge har præget forhandlingerne om særlig coronahjælp på kulturminister Joy Mogensens (S) område.\nMen nu venter forhandlinger om en række af de store knaster, der i lige så høj grad har bragt Christiansborgs partier på kant med regeringen og Joy Mogensen den seneste uge.\nDa ordførerne og regeringen mødtes kl. 14 var det i første omgang spørgsmålet om hjælp til kunstnere med sammensatte indtægter og arbejdsforhold, der var på bordet.\nHer har blandt andre Radikale Venstre og Enhedslisten kritiseret hjælpeordninger for selvstændige som mangelfulde, fordi de kun omfatter b-indkomst for freelance-ansatte. Men mange kunstnere får deres betalinger både som a- og b-indkomst.\nErhvervsministeriet kan ikke levere\nIfølge Politikens oplysninger ser Erhvervsministeriet sig ikke i stand til at levere en generel ordning på spørgsmålet, så lige nu er der lagt op til en særordning for kunstnerne, hvor de bliver kompenseret for både a- og b-indkomst, som Kulturministeriet selv administrerer.\n»Vi ville gerne have en, der gjaldt for alle, men lige nu er der udsigt til, at vi kan komme igennem med en ordning for kunstnerne, som vi så kan udbrede bagefter«, siger Radikale Venstres kulturordfører, Zenia Stampe.\nEnhedslistens kulturordfører, Mai Villadsen, siger inden mødet, at partiet umiddelbart ikke er tilfreds med en ordning, som kun gælder for kunstnere.\n»Der findes kombinatører inden for mange forskellige fagområder. Det er klart, at kunstnerne her er en af de allerstørste, og de skal hjælpes, men det mener vi sådan set, at alle med usikre arbejdsforhold og indkomster bør. Derfor presser vi fortsat, som vi har gjort det i ugevis, på, for at man i Erhvervsministeriet finder en større løsning, så det ikke kun er kunstnerne, der kompenseres«, siger Mai Villadsen.\n\n​\n​\nFjerner begrænsninger​\nSenere i dag og formodentlig også i morgen kommer forhandlingerne samtidig til at handle om den lange række af teatre, museer og andre, der indtil videre er ekskluderet fra de hidtidige hjælpepakker, fordi de får mere end halvdelen af deres indtægter som offentlig støtte.\nHer har stribevis af museer og teatre kritiseret grænsen, og allerede lørdag meldte regeringen, at man var parat til at se på den.\n»Det er vigtigt, at vi holder hånden under museerne i Danmark - lige fra Den Gamle By i Aarhus til Tirpitz ved Vadehavet«, siger den konservative kulturordfører, Birgitte Bergman.\nOgså hos Dansk Folkeparti vil man gå meget langt for at hjælpe museer og andre kulturinstitutioner.\n»Der er ikke en beløbsgrænse. Vi bliver nødt til at finde de penge, der skal til. Om det så kræver 1 milliard, så ville vi gerne gå med til det«, siger Pernille Bendixen, kulturordfører for Dansk Folkeparti.\nEt gummibegreb\nNye Borgerlige mener til gengæld ikke, at kulturinstitutioner, der får over 50 procent i offentlige støtte, bør få gavn af regeringens generelle hjælpepakker.\n»De må tilpasse sig den nye virkelighed som alle andre. De får allerede enorme summer af staten, så kun hvis de træder ud af deres støtteordninger, bør de kunne søge kompensation i de eksisterende hjælpepakker«, siger kulturordfører Lars Boje Mathiesen, der også vil holde øje med, om partierne har tænkt sig at favorisere nogle institutioner fremfor andre.\n»Det virker som om, at partierne har deres specifikke teatre, yndlingsmuseer eller favoritmedier, de kæmper for. Det står soleklart, at armslængdeprincippet, også bare til de her forhandlinger, er et gummibegreb. Og det vil jeg holde øje med til mødet i dag. Jeg kommer ikke ind med enkeltsager«.\nIfølge Politikens oplysninger forhandler partierne om at fjerne grænsen på alle de eksisterende ordninger, så museer og teatre med stor statsstøtte også får adgang til ordningerne om lønkompensation, dækning af faste udgifter samt ordningen med kompensation for aflyste arrangementer.\nArrangementsordningen omfatter i dag kun arrangementer med over 1000 publikummer, der er blevet tvunget til at aflyse på grund af coronaepidemien. Her skal kulturministeren og Folketingets partier drøfte, om ordningen skal udvides til at omfatte arrangementer med langt færre tilskuere og med flere forestillinger.\nI dag omfatter den kun enkeltstående arrangementer, som en enkelt koncert, men ikke en koncertrække eller 15 teaterforestillinger. Samtidig løber ordningen kun frem til 9. juni og omfatter altså ikke alle sommerens musikfestivaler, der risikerer at måtte lukke."}
{"date":"2020-04-02T14:12:02+02:00","url":"https://politiken.dk/search/art7737817/Den-procentm%C3%A6ssige-stigning-i-d%C3%B8de-er-den-samme-i-Sverige-og-Danmark-det-seneste-d%C3%B8gn","author":"Corona­virus","title":"\n      Den procentmæssige stigning i døde er den samme i Sverige og Danmark det seneste døgn ","text":"I Sverige er det er det seneste døgn 43 døde som følge af coronavirus, oplyser den svenske sundhedsstyrelse.\nDermed er i alt 282 svenskere døde med coronavirus i kroppen. Antallet af registrerede smittede er inden for et døgn gået op fra 4.947 til 5.466.\nTorsdag er antallet af dødsfald i Danmark opgjort til 123, oplyser Statens Serum Institut. Det er 19 flere end ved seneste opgørelse onsdag.\nDermed kan både Sverige og Danmark notere en stigning i antallet af døde på 18 procent på et døgn.\nAnders Tegnell, der er epidemichef i den svenske sundhedsstyrelse, oplyser, at der torsdag er indlagt cirka 400 personer på intensivafdelinger.\nTegnell sagde allerede onsdag, at kurven med døde og smittede stiger for brat lige nu. Det var efter, at dødstallet var vokset til 59 på et døgn.\nDagen efter udtrykker Tegnell bekymring for de ældre. De udgør halvdelen af de indlagte med Covid-19.\n»Vi får signaler fra først og fremmest Stockholm, men også andre dele af landet, at smitten kommer ind i ældreboliger«, siger han ifølge TT.\nNorge melder om få døde\nNorge ligger i den anden ende i forhold til Sverige og delvist Danmark.\nHer kan den norske sundhedsstyrelse torsdag melde om to døde inden for det seneste døgn.\nDet bringer det samlede antal af døde efter smitte med coronavirus op på 44. Det svarer næsten til antallet af døde i Sverige inden for et døgn.\nDer er indlagt 318 personer med smitte i Norge, og det er syv færre end onsdag.\nNorge har reageret hurtigt på krisen.\nAllerede 27. februar oplyste direktøren for den norske sundhedsstyrelse, Bjørn Guldvog, at hundredtusinder af nordmænd kunne blive smittet med coronavirus, og at det var nødvendigt at omstille hele hospitalsvæsnet til at klare sygdommen.\nDet i en sådan grad, at der kunne blive behov for op mod 2000 intensivpladser på landets hospitaler, sagde han ifølge NTB."}
{"date":"2020-04-02T13:53:21+02:00","url":"https://politiken.dk/search/art7735579/Det-er-s%C3%A6rligt-dansk-og-provinsielt-at-opfatte-kultur-som-fl%C3%B8deskum","author":"Henrik Marstal","title":"\n      Henrik Marstal:\n      Det er særligt dansk og provinsielt at opfatte kultur som flødeskum ","text":"Et stadig mere samlet kulturliv bekymrer sig med god grund over, hvor modstræbende kulturminister Joy Mogensen (S) har reageret på dets akutte behov for at blive tilgodeset med en hjælpepakke.\nUanset hvad det hele ender med, har ministeren på kort tid brændt så mange broer, at tilliden til hende kan vise sig uoprettelig, når hverdagen på et tidspunkt vender tilbage.\nTrods sin glorværdige fortid som kulturbærende parti agerer Socialdemokratiet i dag ud fra den opfattelse, at kulturen og kunsten bare ikke rigtig er særlig vigtige størrelser i det moderne danske samfund. Og mon ikke statsminister Mette Frederiksen (S) har ladet kulturministeren forstå, at kulturen ganske enkelt ikke er særlig højt prioriteret blandt hjælpepakkernes modtagere? I så fald er Joy Mogensens attitude blot udtryk for, at hun parerer ordrer ovenfra.\nDansk kulturliv lider under at være blevet pådraget et flødeskumskompleks. For regeringen ligner kultur tilsyneladende pynt på tilværelsen snarere end en af dens mest grundlæggende forudsætninger.\nAt man i andre lande har en opfattelse af kulturen som noget aldeles uundværligt, som derfor har særligt krav på omsorg og opbakning, er gået hen over hovedet på regeringen. Det gør tilsyneladende ikke indtryk, at f.eks. Tyskland, Norge og Italien for længst har etableret seriøse hjælpepakker til deres respektive kulturliv, eller at EU har kulturen som et generelt satsningsområde, bl.a. ud fra den grundtanke, at kultur bidrager til en bæredygtig social og økonomisk udvikling.\nAt opfatte kultur som flødeskum lader altså til at være en særlig dansk-provinsiel foreteelse.\nKulturen burde i stedet opfattes som rugbrød. Konsekvensen af flødeskumsopfattelsen er nemlig, at kulturlivet er blevet trådt under fode af politikere, som slet ikke er klar over, hvor usikker sektoren er.\nKulturlivet må derfor overveje, hvordan det kan passe bedre på sig selv og ruste sig til eventuelle fremtidige omvæltninger.\nJeg tror, at kulturlivet kan gøre tre ting i den sammenhæng:\nDet har sin egen særlige ironi, at regeringen overser kulturen netop nu, for under coronakrisen er kulturforbruget i befolkningen eksploderet. Det er kulturen, som først og fremmest har hjulpet til at holde humøret oppe og give en solid følelse af livs- og meningsfylde. Samtidig har den været katalysator for den vilje til at fastholde sammenhængskraften, som kan ses overalt.\nKulturlivets institutioner og kunstnere har reageret på krisen med en helt særlig bevidsthed om de ressourcer, de er i besiddelse af. Derfor har de til overflod lagt koncerter eller film ud på nettet eller været værter for arrangementer afholdt live på nettet, ofte helt gratis. Og de fortsætter ufortrødent.\nDet har bidraget til at give det aktive kulturforbrug en helt særlig status: Sjældent har folk brugt så megen tid på at læse bøger, lytte til musik, se film og serier eller synge fællessang som nu.\nMen det gav ikke sig selv, at kulturen fik den hovedrolle i krisen. Det har kun kunnet ske, fordi dens rolle i samfundet rent faktisk er livsvigtig – og dermed uerstattelig.\nFor kulturen giver plads og tid til inspirerende undren. Og den giver uventede svar på ens spørgsmål eller svarer med uventede nye spørgsmål. Nogle gange gør den ingen af delene, men den virker stærkt livgivende alligevel. Det ser de fleste endnu tydeligere her i krisen. Derfor er det mærkværdigt, at regeringen har haft så svært ved at få øje på det."}
{"date":"2020-04-02T13:52:52+02:00","url":"https://politiken.dk/search/art7737483/Ordf%C3%B8rere-efterlyser-klart-svar-p%C3%A5-isolationsstrategi","author":"Anja Søndergård","title":"\n      Ordførere efterlyser klart svar på isolationsstrategi","text":"WHO anbefaler, at personer smittet med coronavirus går i total isolation uden kontakt til andre mennesker.\nDanmarks sundhedsmyndigheder har besluttet at sende de smittede i hjemmekarantæne, selv hvis de bor under tag med andre.\nPolitiken skriver i dag, hvordan WHO kritiserer den danske metode, da risikoen for at smitte de nærmeste personer er for stor ved hjemmekarantæne.\nEr du som borger forvirret over Danmarks strategi for isolation, er du ikke den eneste.\nTre sundhedsordførere stiller nemlig lige nu sundhedsminister Magnus Heunicke (S) de spørgsmål, danskerne ønsker svar på, på et ordførermøde.\n»Det er uklart for mig, hvordan isolationen skal håndteres. Så jeg vil gerne have et svar på, hvad man mener fra de danske myndigheder, så derfor vil jeg i dag til mødet stille sundhedsministeren dette spørgsmål«, siger Stinus Lindgreen (R), sundhedsordfører for Radikale Venstre.\nHan har tidligere rejst spørgsmål om isolation til Magnus Heunicke og fik da bekræftet, at anbefalingerne er, at man skal være isoleret. Dog fik han at vide, at det er et socialpolitisk spørgsmål, når det kommer til, hvordan det rent praktisk skal udspille sig.\nMen i dag spørger han altså Heunicke igen, for sundhedsministeren har ikke svaret på WHO’s kritik eller udkommet med en konkret melding for, hvordan vi i Danmark skal håndtere de smittede efter kritikken.\nGør vi det rigtige for Danmark?\nOgså Liselott Blixt (O), sundhedsordfører fra Dansk Folkeparti, mener, at der er brug for at stille alle de spørgsmål, der dirrer i luften.\n»Der er stor forvirring omkring, hvilken minister man skal gå til med disse spørgsmål, men retningslinjerne omkring isolation bør være hos Sundhedsministeriet, for man får jo sin diagnose hos en læge, og sundhedsministeren har magten til at fortælle, hvad vi gør i Danmark«, siger hun.\nIfølge hende bør regeringen have en klar plan for isolation, og hun kritiserer ikke de nuværende retningslinjer for isolation.\n»I de lande, hvor man har isoleret smittede, som WHO anbefaler det, bor man meget tættere på trangere plads, end vi i Danmark gør. I eksempelvis asiatiske lande er risikoen ofte større for at udbrede smitten med en større husstand. Men man burde tage anbefalingerne op på Danmarks forhold, hvor tallene også ser mere fornuftige ud«, siger Blixt.\nHun mener stadig, at der for nogle smittede kan være et behov for at isolere sig totalt, hvis man som eksempelvis bor trangt med mange andre.\n»Alle har ikke muligheden for at isolere sig, men jeg synes, at borgerne gør mere, end vi forlanger af dem. De har en strammere politik for isolation, end vi myndigheder udgiver. Så spørgsmålet er, om vi ikke gør det rigtige for os i Danmark?«, siger hun.\nPeder Hvelplund, ordfører fra Enhedslisten, ser også et behov for, at nogle får muligheden for at isolere sig helt alene uden familie, hvis man bor mange sammen, er hjemløs eller har andre usikre boligforhold.\n»Der er brug for, at vi laver en strategi for, hvordan nogle smittede skal gå i isolation i bestemte udpegede lokationer, hvis de ikke har mulighed for hjemmeisolation«, siger han.\nHan er dog også forvirret omkring retningslinjerne for Danmarks isolationsstrategi og vil derfor også høre sundhedsministeren om dette på ordførermødet.\n»Vi kan ikke tåle, at der er usikkerhed om, hvilken strategi vi har. Der er brug for, at der bliver sendt et tydeligt signal fra regeringen, så jeg vil opfordre ministeren til, at det bliver klarlagt for befolkningen, for vi har muligheden for at isolere nogle smittede anderledes«, siger han.\nSelv ser han ikke et behov for at skærpe kravene for isolation yderligere.\n»Befolkningen viser stor ansvarlighed i forhold til at sprede smitten, så lige nu er der ikke behov for at stramme reglerne«, siger han.\nIfølge ham er der ikke tvivl om, at det er sundhedsministeren, der skal svare klart på, hvordan strategien skal se ud.\n"}
{"date":"2020-04-02T13:48:06+02:00","url":"https://politiken.dk/search/art7737524/K%C3%B8bmanden-fra-det-k%C3%B8benhavnske-kulturborgerskab-fik-danskerne-til-at-g%C3%A5-i-T-shirts1","author":"Jes Stein Pedersen","title":"\n      Nekrolog: \n      Købmanden fra det københavnske kulturborgerskab fik danskerne til at gå i T-shirts","text":"Der findes et antal mennesker, som har haft fornøjelsen af at opleve Jørgen Nørgaard kaste med lagkage en gang om året. Ved meddelelsen om dette generøse menneskes død, vil de og mange andre med vemod glædes over alle de gange, de er blevet lutret til tårer af samvær med ham.​\nFor Jørgen Nørgaard var noget særligt.\nHan er i den store offentlighed kendt som modemanden bag Nørgaard på Strøget. Ham, der fra 1967 begyndte den T-shirt-revolution, som fik klædt først kvinder, siden børn og mænd i det ganske land i striber i alskens farver.\nMen borger Nørgaard var meget mere end det. Æsteten, kunstsamleren og byforskønneren var noget så sjældent som en kræmmer, der ikke ville gå på kompromis med kvaliteten, og som følte et kæmpe ansvar for sin by og sine medmennesker. Han var følsomhedens, tolerancens og eftertankens dannede medborger.\nHan var troende, grundtvigianer, med et forhold til Gud, der ikke forhindrede ham i at være frisindet, nydende og dristig i sin sans for livet.\nDet er ham, der bekostede den brolægning med granit omkring Amagertorv, som Bjørn Nørgaard udførte så smukt, det var ham, der selv bekostede og fik plantet lindetræer på Højbro Plads. Det var ham, der skænkede Louisiana nogle Tal R-malerier, så fællesskabet og ikke kun hans egne vægge derhjemme kunne få gavn af dem.\nDer var ham, der husede Salman Rushdie, da den fatwatruede forfatter besøgte Danmark, og regeringen svigtede.\nHans yndlingsroman var i øvrigt Thomas Manns ’Huset Buddenbrook’, og med tanke på den klan, han var pater familias for, er det ikke overraskende.\n’Den intellektuelle købmand’ er bl.a. far til sønnerne Mads, som i 1986 stiftede sit eget tøjbrand, og til Jens, som bestyrer Café Europa, og på hver sin måde har bidraget til familieimperiet.\nOg så var han gift med Ellen Nørgaard, som stod ved hans side i tykt og tyndt og skrev landets første doktordisputats om børneopdragelse. Der står en kvinde bag det meste, det gjaldt også for Jørgen Nørgaard.\nFra sorg til glæde\nMads Skjern i ’Matador’ var en stivstikker, det var Jørgen Nørgaard ikke. Han tog det store spring, da han i 1958 omdannede sin fars forretning, Sørgemagasinet, som var en specialforretning for sørgetøj, til Nørgaard på Strøget, den hippe modebutik fuld af farver, smart design og kunst på væggen.\nHan var uddannet inden for metervarer, dametøj og herreekvipering i både London, Manchester, Berlin og Bremen og i den grad ikke til sorg, men til glæde.\nI sine lækre butikker placerede han udstoppede svaner og levende mannequiner i hotpants i vinduerne, mens han lod revolutionens Che Guevara smile til kunderne, dengang rødstrømperne beskyldte ham for at ville tjene penge på kvinders kroppe.\nOg hver gang han fandt på noget nyt, sørgede han for, at pressen lagde vejen forbi. Jørgen Nørgaard var connected. Et indflydelsesrigt medlem af det københavnske kulturborgerskab, som forstod at bruge sin magt, så forretningen blomstrede, og han kunne se sig selv i øjnene.\nHan aflæste ungdomskulturens behov og tjente en formue på kombinationen af tøj solgt direkte fra kasserne og signaler, der synes at støtte dem, der ville noget andet med samfundet. Den stribede trøje i det ribstrikkede tynde bomuld – 101 hedder den – solgte i millionvis og fik kultstatus inden for dansk mode.\nInspirationen til den fik Nørgaard fra de T-shirts, som James Dean og Marlon Brando gik med. Nørgaardtrøjen, som man kalder den i dag, er for længst ophøjet til skattet modeikon.\nFor sin indsats som bymæcen og modig entreprenør i krydsfeltet mellem kultur og kommers har han fået et utal af priser. Blandt andet PH-prisen, Initiativprisen for København City, og på Kunstindustrimuseet fik han i 2007 overrakt Designrådets Pris.​\nFor nogle år siden røg det ene ben, og så var den vævre mand, der altid gik enkelt, men elegant klædt – i sort – ikke længere mobil. En del år inden havde en rutineundersøgelse afsløret, at den gamle cigarryger havde brug for en bypassoperation.\nDet med lagkagerne foregik på den familiehøjskole, som Jørgen Nørgaard stiftede sammen med Herman Stilling i begyndelsen af 1970’erne, og her var det et tilbagevendende højdepunkt, at to mænd sidder og taler alvorligt til hinanden på en scene, indtil en af dem tager en lagkage frem ...\nOm et halvt år ville han have rundet de halvfems, men nu er kulturmennesket med de glimtende øjne bag de runde briller steget til himmels, for sådan en findes, var Jørgen Nørgaard sikker på.\nMen striberne, granitfliserne og lindetræerne – bluserne – og alt det andet, som dette fantastiske menneske efterlod sig, har vi heldigvis endnu."}
{"date":"2020-04-02T13:46:39+02:00","url":"https://politiken.dk/search/art7734201/Undervisere-er-for-ukritiske-over-for-de-digitale-l%C3%B8sninger","author":"Per Størup Lauridsen","title":"\n      Vi fodrer techgiganter med børns data:\n      Undervisere er for ukritiske over for de digitale løsninger","text":"For tiden arbejder alle undervisere hjemmefra med at skabe den bedst mulige undervisning online. Lige fra folkeskolen over gymnasieskolen og til de videregående uddannelser er der mange, der kæmper med at sætte sig ind i nye online-portaler og digitale tjenester, der som et andet quickfix skal redde undervisningen.\nMen det danske uddannelsessystem er slet ikke gearet til den øvelse.\nPå Facebook ses for tiden en strøm af opslag, hvor undervisere spørger til, hvordan man bruger forskellige tjenester i undervisningen. Det er alt lige fra at kunne lave en lille quiz gennem Kahoot, til video-chat gennem store tjenester som Discord eller Zoom. Og der gives en masse gode og velmente råd fra andre undervisere.\nJeg har set ufattelig mange af disse gode råd, og de kommer fra mange lige fra folkeskolelærere til universitetsprofessoren.\n\nSamtidig oprettes der facebook-grupper i undervisningen, for det er nemmere at komme i kontakt med eleverne den vej, nu hvor vi ikke må mødes i det fysiske klasserum. Underviseren deler hurtigt dagens opgave i sin private Google Docs, deler et link til Dropbox, hvor eleverne kan tilgå dagens materiale, eller opretter endnu en quiz på Kahoot. Alt sammen værktøjer, der efterhånden er blevet en fast del af undervisernes værktøjskasse til den digitale undervisning.\nMen i alt det her glemmer vi at stille spørgsmål som: Hvordan håndterer tjenesterne elevernes person- og adfærdsdata? Hvordan kan mange af disse tjenester være gratis? Og ikke mindst, har skolen en databehandleraftale med den pågældende tjeneste?\nDet lader til, at underviserne mange gange ignorerer de spørgsmål, selv om det har været et fokuspunkt i mange kommuner og uddannelsesinstitutioner, hvor man har rejst krav om overholdelse af persondataforordningen.\nFokus er låst fast på udviklingen af en ny digitaliseret hverdag, og så er midlet tilsyneladende ligegyldigt. På grund af coronavirussen virker det, som om at mange tænker, at det her er en nødsituation, og at de derfor må gøre alt det, de vil og bryde reglerne i persondataforordningen. Det svarer imidlertid til at sige, at fordi gaderne er halvtomme, så må alle nu køre over for rødt.\nProblemet er, at mange af disse systemer er gratis, fordi de opsamler adfærdsdata om brugerne. Det er ikke brugerne, som er produktet, men det er derimod den indsamlede viden om deres adfærd, der kan sælges videre til den rigtige kunde som f.eks. store virksomheder, der lever af at forudsige fremtidens adfærd.\nNår du vælger en af disse tjenester, overdrager du en lille smule af dine elevers adfærdsdata, og det bliver der tjent mange penge på – taberne er eleverne.\nTechvirksomhederne sidder nok også og glæder sig over, at der nu skabes en afhængighed af deres værktøjer. For, når alt det her er overstået, hvem vil så vende disse teknologier ryggen og dermed miste de nye smarte muligheder? Det bliver meget svært at afdigitalisere undervisningen med de nye tjenester, når først de store techvirksomheder har skabt et nyt behov.\nDet kan godt være, det virker, som om min sølvpapirshat er lige stor nok, men fakta er, at vi har svært ved at sikre vores egne og elevernes adfærdsdata godt nok, og nu begynder vi at sende endnu mere data over til store techvirksomheder som Google og Facebook.\nDer er så mange problemstillinger, vi mangler at tage hånd om, og imens har teknologigiganternes højhastighedstog så meget fart på, at vi ikke kan gennemskue, hvilken rute vi har valgt, før det er for sent.\nUnderviserne gør deres elever en bjørnetjeneste ved ikke at være mere kritiske overfor de online-tilbud, der stilles til rådighed.\nDerfor, hvis du gerne vil bruge onlinetjenester i din undervisning, så undersøg, om din arbejdsgivere har en databehandleraftale med den pågældende tjeneste. Har de ikke det, kan skolen få problemer, hvis den ikke kan redegøre for, hvem der har adgang til elevens data. Hvis der ikke er en databehandleraftale, betyder det, at skolen ikke har stillet krav til ordentlig opbevaring og behandling af data, og det er op til tjenesterne selv at udstikke nogle retningslinjer, som de måske overholder. Er der ikke en aftale, er det hele meget simpelt: Brug ikke tjenesten i undervisningen."}
{"date":"2020-04-02T13:27:27+02:00","url":"https://politiken.dk/search/art7737689/Yderligere-19-danskere-er-d%C3%B8de-med-coronavirus","author":"Corona­virus","title":"\n      Yderligere 19 danskere er døde med coronavirus","text":"Der fortsætter med at være en stigning i antallet af danskere, der dør med coronavirus.\nTorsdag er antallet af dødsfald opgjort til 123, oplyser Statens Serum Institut. Det er 19 flere end ved seneste opgørelse onsdag.\nDet er ikke nødvendigvis coronavirusset, der er årsagen til dødsfaldet blandt de 123. En del af de indlagte har haft andre alvorlige sygdomme.\nMens antallet af dødsfald fortsætter op, er der færre indlagte coronasmittede på landets sygehuse. Det er torsdag faldet til 525 fra 535 dagen før.\nDer har dog været en stigning i antallet patienter på intensiv afdelinger, som er steget til 153 fra 146.\nUd af den gruppe er 138 så syge, at de har brug for en respirator. Det er en stigning fra 129 onsdag.\nDermed fortsætter tendensen fra begyndelsen af denne uge, hvor der overordnet set har været en stagnation i indlæggelserne, men en stigning i antallet af patienter på intensiv og i respirator."}
{"date":"2020-04-02T13:19:10+02:00","url":"https://politiken.dk/search/art7737467/Nu-skal-en-skamplet-i-K%C3%B8benhavn-viskes-ud","author":"Niels Holst","title":"\n      Nu skal en skamplet i København viskes ud ","text":"Det skal være slut med at springe for livet, når man stiger ud af bussen fra Jylland og træder direkte ud på en cykelsti ved DGI-byen i København.\nKøbenhavn ser nu ud til at få en længe ventet fjernbusterminal, der gør op med det årelange trafikale kaos på Ingerslevsgade ved DGI-byen, hvor en lang række fjernbusser i dag sætter passagerer af og på.\nDet står klart efter, at et flertal i Folketinget har indgået en aftale om den kollektive trafik, der blandt andet afsætter 20 millioner kroner til en fjernbusterminal ved Dybbølsbro Station.\n»De nuværende forhold har alt for længe været en skamplet på København, som vi ikke har kunnet være bekendt. Vi har længe presset på for, at der blev fundet en fælles løsning, og derfor er jeg enormt glad for, at et politisk flertal på Christiansborg endelig vil være med til det her sammenskudsgilde«, siger Københavns overborgmester, Frank Jensen (S).\nFjernbusterminalen skal samle og betjene de 1,4 millioner passagerer, der i dag benytter fjernbusser ved DGI Byen, ved Valby Station og i Bernstorffsgade. Den skal kunne betjene 195 busser, som kører til og fra København på et hverdagsdøgn.\nBetingelse er ikke opfyldt\nDen samlede pris for at opføre terminalen er 80 millioner kroner, og de københavnske politikere har allerede bevilget 38 millioner kroner til etableringen som led i den seneste budgetaftale.\nHer fremgår det dog, at beløbet fra kommunen er betinget af, at Folketinget ville kaste et tilsvarende beløb efter terminalen.\nSelv om de sidste godt 20 millioner nu skal hentes hos busselskaberne, har Frank Jensen ikke fantasi til at forestille sig, at terminalen ikke bliver til noget.\nHan er overbevist om, at partierne bag budgettet stadig vil støtte projektet, og forventer også, at busselskaberne kan se fordelene i at få en ny, moderne station med bedre forhold for både passagerer og chauffører.\n»Den kommer jo til at ligge supergodt med adgang til både S-tog, den nye metro til Sydhavnen og tæt på Hovedbanegården med venterum, kiosk og toiletter og langt bedre forhold for chaufførerne«, siger Frank Jensen.\nDen nye fjernbusterminal skal anlægges af Vejdirektoratet. Planen er at sætte arbejdet i gang til næste år, så stationen kan åbne i slutningen af 2022.\nFrank Jensen håber, at det på sigt bliver muligt at skærpe kravene til busserne i forhold til deres miljø- og klimabelastning, men allerede i dag er busserne omfattet af den miljøzone, der gælder i København med krav til blandt andet partikelfiltre."}
{"date":"2020-04-02T13:11:21+02:00","url":"https://politiken.dk/search/art7736362/%C2%BBHvordan-siger-man-Dickk%C3%B6pfe%C2%AB-Corona-s%C3%A6tter-EUs-solidaritet-p%C3%A5-pr%C3%B8ve","author":"Jesper Thobo-Carlsen, København","title":"\n      »Hvordan siger man Dickköpfe«: Corona sætter EU's solidaritet på prøve","text":"Pludselig står Europa der igen. ​\nTolv år efter finanskrisens start sætter coronaepidemien igen fællesskabets indre sammenhængskraft på alvorlig prøve, og ligesom i kriseårene efter 2008 knager det gevaldigt. Igen er en række sydeuropæiske økonomier ved at knække, og igen føler de sig ladt i stikken.\nMed god ret, mener den tyske økonom Heiner Flassbeck, der er tidligere topembedsmand i finansministeriet og driver Flassbeck Economics International. Ligesom dengang har gruppen af lande, der i Bruxelles kaldes ’de sparsommelige’, svært ved at erkende krisens alvor, siger han.\n»Tyskerne nægter stadig at tale åbent og tydeligt om, hvad der er på spil. Det samme med hollænderne og nogle nordiske … hvordan siger man Dickköpfe«, spørger Heiner Flassbeck.\nDet hedder tykhovedet  på dansk. ​\nLigesom dengang er luften over Europa fuld af stærke følelser, gammelt nag og alvorstunge prognoser om euroens mulige sammenbrud. I Italien, hvor over 10.000 har mistet livet på grund af corona, verserer en populær video med komikeren og skuespilleren Tullio Solenghi, der taler om »arrogante« tyskere, der har forårsaget to verdenskrige og stadig »føler sig som en overlegen race«. Og den portugisiske premierminister, Antonio Costa, talte om en »tilbagevendende smålighed, der truer EU’s fremtid«, da supersparelandet Hollands finansminister, Wopke Hoekstra, undrede sig over, hvorfor nogle lande ikke havde finanspolitiske muskler til at modstå en krise.\nLigesom dengang er ideen om euroobligationer blevet det symbolske omdrejningspunkt for et delt Europa. Ideen er, at eurozonen samlet kan udstede obligationer, der kan betale for at genrejse de europæiske økonomier efter krisen. De obligationer vil have stærke økonomier som den tyske i ryggen og derfor være meget mere robuste end en italiensk statsobligation. Dermed vil Italien kunne låne til en lavere rente.​\nDebatten nåede et nyt lavpunkt, da italienske lokalpolitikere tirsdag satte en helsidesannonce i den konservative tyske avis Frankfurter Allgemeine Zeitung med en appel til tyskerne. De gjorde opmærksom på, at euroobligationer ikke gør den eksisterende gæld fælles – Italien har en statsgæld på 135 procent af bnp – og italienerne mindede samtidig om Hollands status som skattely for europæiske firmaer, og at tyskerne fik eftergivet deres gæld i 1953.\n\n\nFransk kompromis\nMen det er en debat, der foregår mere i medierne end på de indre linjer i Bruxelles. Der er ikke noget konkret forslag om euroobligationer på bordet; i stedet diskuterer man stadig, hvordan man kan bruge den europæiske stabiliseringsmekanisme, ESM, der blev skabt under finanskrisen. Netop til at hjælpe lande i nød. Den vil landene i syd dog helst holde sig langt væk fra, for det er en hjælp, der er betinget af en pris om økonomiske reformer. Bare spørg i Grækenland.\nDa stats- og regeringscheferne holdt videotopmøde sidste uge, havde ni lande med Frankrig, Italien og Spanien i spidsen på forhånd efterlyst euroobligationer. Forslaget blev afvist af den gamle spareklub fra den økonomiske krise, Tyskland, Holland, Østrig og Finland. Nu er det EU’s finansministre, som inden et møde tirsdag skal forsøge at få løst knuden op.​\nUd over Contes meget direkte tale på topmødet, blev det også bemærket, at den franske præsident, Emmanuel Macron, ikke var specielt frembrusende. Og det er noteret, at Frankrig har været ret stille, mens debatten er blevet mere og mere rødglødende.\nIndtil onsdag eftermiddag.\nSå kom kompromisforslaget fra Paris, hvor finansminister Bruno Le Maire havde ladet sig interviewe til Financial Times.\n»Vi skal ikke være besat af ordet coronaobligationer. Men vi skal være besat af nødvendigheden af at have et stærkt instrument, der kan hjælpe os til at blive økonomisk helbredt efter krisen«, sagde han.\nLe Maire foreslog en tidsbegrænset fond, hvor man hæfter solidarisk, men kun inden for fondens rammer. Han foreslår endvidere, at en sådan fond også skal ligge uden for det fælles budget, den såkaldte MMF. Det er for at undgå endnu en ophedet diskussion mellem sparelande og ikkesparelande.\nI de samme timer sagde EU-Kommissionens formand, at hun også er på vej med en form for fond, som skal holde hånden under industrierne i de hårdest ramte lande, så virksomhederne kan få støtte og ikke behøver at fyre folk. Hun nævnte specifikt Italien og Spanien.\nSelv om coronakrisen bringer euroens konstruktionssvagheder og indre spændinger frem igen, er den også anderledes end finanskrisen og eurokrisen, som kom bagefter. For eksempel er coronaepidemien en force majeure, hvilket fjerner det moralske element, som især mange tyskere lagde ned over finanskrisen. I dag støtter det store tyske økonomiske institut IW for eksempel en midlertidig udstedelse af corona bonds. Instituttets direktør, Michael Hüther, siger til avisen Tagesspiegel, at han ser sort på EU’s fremtid, hvis man ikke laver en fælles kriseobligation.\n2020 er også anderledes end 2008, fordi de stramme regler for det økonomiske samarbejde, som Tyskland har fået indført, er blødt op. Det gælder kravene til budgetdisciplin og reglerne for, hvad Den Europæiske Centralbank, ECB, må gøre. Nogle mener derfor, at ideen om euroobligationer allerede er på vej. Skridt for skridt.\nIfølge den tyske økonom Heiner Flassbeck behøver man slet ikke indføre euroobligationer for at holde sammen på euroen og EU. Der er brug for, at EU fjerner grænsen for, hvor meget ECB må opkøbe af det enkelte lands obligationer, så banken kan melde klart ud, at den med alle midler vil sikre lave renter i alle lande, siger han. Det er ikke solidaritet, men sund fornuft, siger han.\n»Det er det minimum, som enhver monetær union må give regeringerne: ubegrænset støtte i den her slags kriser. Det er ikke Tysklands centralbank. Det er en centralbank for hvert enkelt land«, siger han og tegner truslen sort op: Hvis renten eksploderer i Italien er eurozonen død, mener Heiner Flassbeck."}
{"date":"2020-04-02T13:00:00+02:00","url":"https://politiken.dk/search/art7722019/Her-er-de-nyeste-tal-for-coronavirus-i-Danmark","author":"","title":"\n      Her er de nyeste tal for coronavirus i Danmark","text":"Her får du Politikens fulde overblik over coronavirussens udbredelse i Danmark. Vi opdaterer hver dag med nye tal og informationer.\nVi har opdateret artiklen med dagens nyeste tal den 2. april klokken 14.00.\nAlle hverdagsmorgener laver vi desuden nyhedsbrevet Politiken Morgen med seneste nyt om coronavirussen. Det er ganske gratis og du kan tilmelde dig lige her.\nSå mange er døde i Danmark\n\nSå mange er indlagt i Danmark\nAntallet af danskere indlagt på hospital stiger dagligt, og flere bliver så dårlige, at de indlægges på intensive afdelinger og i respirator. Vi opdaterer hver dag med nye tal og informationer.\n\nSå mange er bekræftet smittede\nSe hvor mange vi tester dag for dag, hvor mange nye smittetilfælde af covid-19, og hvor mange smittede vi har haft i alt. Det er vigtigt at bemærke, at Danmark den 12. marts skiftede strategi. Virus skulle ikke længere inddæmmes, men epidemien afbødes. Derfor begyndte lægerne kun at teste syge med moderat til svære symptomer, altså folk med indlæggelseskrævende sygdom. Derfor kan tallene før og efter 12. marts ikke sammenlignes.\n\nHvad er alder og køn på de smittede?\nSøjlerne viser, hvordan de bekræftede smittetilfælde fordeler sig på alder og køn.\n\nHvordan fordeler smitten sig i landet?\nAntallet af bekræftede covid-19-tilfælde varierer meget henover landet. Se på kortet, hvor mange bekræftede smittede der er i hver kommune. Hvis du klikker eller holder pilen hen over den enkelte kommune, kan du se dens smittetal. Du kan også zoome ind på kortet eller søge på en specifik kommune med søgefunktionen.\n\nSmittetilfælde pr. 100.000 indbyggere fordelt på Danmarks kommuner\n\nHvornår skal du ringe til lægen?\nHjælp dig selv og hospitalerne: Sundhedsvæsenet har skiftet fokus, så kun dem med moderat til svære symptomer testes for coronalidelsen covid-19 med henblik på eventuel indlæggelse på hospitaler. Almindeligt syge uden forværring skal blive isoleret i egen seng. Undtaget er dog meget gamle og folk med en række kroniske sygdomme, der også ved milde symptomer kan blive testet. For sundhedspersonale i kritiske funktioner gælder særlige regler. Ring altid til egen læge eller vagtlægen, trop aldrig op i venteværelset.\nSmitte\nVirusset smitter ved dråbesmitte fra nys og host og ved direkte kontakt som håndtryk og fra eksempelvis dørhåndtag og gelændere. Det skønnes, at virus kan overleve på overflader i højst 48 timer. Det er følsomt over for almindelig, grundig håndvask og desinfektion med ethanol/sprit.\nFra smitte til sygdom\nDer går mellem 2 og 12 dage, i snit 5-7 dage, fra du bliver smittet med coronavirussen, til du får symptomer på sygdommen covid-19. Jo mere syg du er, jo mere smitter du på grund af større virusmængde. Covid-19 smitter dog også i det tidlige sygdomsstadie.\nSå hårdt rammer covid-19\nMennesker smittet med covid-19 kan inddeles i tre grupper alt efter sværhedsgrad.\nMildt forløb, 80 pct.\nSjældent behov for behandling fra sundhedsvæsenet.\nModerat alvorligt forløb, 15 pct.\nHovedsageligt ældre og kronisk syge. Der er tit behov for indlæggelse på et hospital, men patienten klarer sig igennem infektionen uden behov for indlæggelse på intensivt afsnit.\nAlvorligt forløb, 5 pct.\nHovedsageligt ældre og kronisk syge. Behov for supplerende iltbehandling øges, og mange vil opleve, at vejrtrækning er så besværet, at de får behov for indlæggelse på intensivt afsnit til respiratorbehandling. Erfaringerne fra Kina viser dog, at størstedelen klarer sig igennem forløbet og overlever.\nDødelighed, 0,3-1,0 pct.\n3-10 ud af 1000 smittede forventes at dø af sygdommen.\nSundhedsstyrelsen anbefaler\nEn række simple råd for at undgå coronasmitte:"}
{"date":"2020-04-02T12:58:30+02:00","url":"https://politiken.dk/search/art7737563/Landsret-id%C3%B8mmer-Hesalight-stifter-syv-%C3%A5rs-f%C3%A6ngsel","author":"","title":"\n      Landsret idømmer Hesalight-stifter syv års fængsel","text":"Østre Landsret har torsdag idømt Hesalight-stifter Lars Nørholt syv års fængsel for grov økonomisk kriminalitet.\nDommen er blandt de hårdeste domme for økonomisk kriminalitet i nyere tid.\nLandsrettens dom er overordnet en stadfæstelse af byrettens dom, hvor han også blev idømt syv års fængsel.\nI byretten blev Nørholt dømt for godt 400 millioner kroner. Men i landsretten er han kendt skyldig i strafbare forhold for yderligere omkring 200 millioner kroner.\nLars Nørholt ankede med det samme byrettens dom, da han i januar sidste år blev idømt syv års fængsel. Han krævede at blive frifundet i sagen.\nI en pressemeddelelse skriver anklagemyndigheden, at Nørholt i landsretten er dømt for groft bedrageri for cirka 562 millioner kroner begået mod købere af virksomhedsobligationer udstedt af Hesalight.\nDesuden er han dømt for mandatsvig ved at have fået Hesalight til at betale private udgifter for omkring 55 millioner kroner. Derudover er han dømt for groft momssvig for cirka 15 millioner kroner.\nKriminaliteten handler ifølge Bagmandspolitiet især om, at pensionskasser og andre investorer i den grad blev ført bag lyset.\nBlandt ofrene var Pensam, Pension Danmark, Captar og andre.\n»Helt almindelige danskere har mistet opsparede pensionsmidler som en konsekvens af svindlen, og derfor er jeg også tilfreds med, at landsretten med syvtommersøm har slået fast, at det er helt uacceptabelt og noget, der bliver slået meget hårdt ned på«, siger specialanklager Jørn Thostrup i pressemeddelelsen.\nHesalight ville sælge løsninger med LED-lamper til kunder i ind- og udland. Væksten vakte opsigt. På et tidspunkt hyldede daværende statsminister Helle Thorning-Schmidt (S) Hesalight for at være en grøn vækstvirksomhed.\nLars Nørholt er også idømt en tillægsbøde på godt 15 millioner kroner samt frakendt retten til at deltage i ledelsen af en erhvervsvirksomhed indtil videre.\nOgså i byretten skete der konfiskation af et betydeligt millionbeløb, dels hos Nørholt selv, dels hos hans ægtefælle samt hos et spansk selskab.\nOverordnet er landsrettens dom en stadfæstelse af byrettens, skriver Østre Landsret i en pressemeddelelse.\n»Fængselsstraffen, tillægsbøden og rettighedsfrakendelsen blev stadfæstet, mens der for så vidt angår konfiskationen ud over et stort millionbeløb blev konfiskeret to ejendomme på Mallorca«, skriver landsretten.\nLars Nørholts forsvarer, advokat Christian Laubjerg, fortæller, at den tidligere Hesalight-stifter er rystet over landsrettens dom.\n»Han er selvfølgelig rystet over resultatet. Men vi skal have lejlighed til at læse dommen igennem, før vi kommer med eventuelle yderligere kommentarer, siger advokaten.\nTidligere på ugen afgjorde Retten i Roskilde en civil sag, hvor konkursboet efter Hesalight krævede erstatning af den tidligere ledelse.\nHer blev Lars Nørholt sammen med bestyrelsesformand Lars Christian Jørgensen, bestyrelsesmedlem Martin Kent Nielsen og revisor Frank Bergmann dømt til at betale 200 millioner kroner i erstatning til konkursboet. Retten fastslog, at Nørholt ledede virksomheden på 'en helt uforsvarlig måde'."}
{"date":"2020-04-02T12:56:13+02:00","url":"https://politiken.dk/search/art7737619/Folketingsmedlem-blev-irettesat-da-flertal-vedtog-ny-hastelov","author":"Corona­virus","title":"\n      Folketingsmedlem blev irettesat, da flertal vedtog ny hastelov ","text":"Stemningen var til tider så anspændt, som den kan være i Folketingssalen, da formand Henrik Dam Kristensen (S) torsdag måtte irettesætte et folketingsmedlem for at beskylde et andet for 'falsk tale'.\nDet skyldes, at et politisk flertal har vedtaget en ny hastelov, som oprindelig skulle indføre dobbeltstraf for visse typer kriminalitet med relation til coronavirus. Men den blev udvidet til også at betyde, at udlændinge kan blive udvist fra Danmark, hvis de begår coronakriminalitet.\n»Man kan roligt sige, at Folketinget har fundet den store hammer frem og bruger den over for dem, der snyder og svindler«, siger justitsminister Nick Hækkerup (S) torsdag i Folketingssalen om hele lovforslaget.\nSprækker i borgfreden\nUdvisningsstraffen gælder, uanset hvor længe de har været i landet, og det blev for meget for Enhedslisten, der ikke stemte for. De Radikale er imod det samlede lovforslag og stemte heller ikke for.\nDet betyder, at det er den første hastelov under coronakrisen, hvor der ikke er et enstemmigt flertal. Dermed lakker borgfreden mod enden, og der vil givetvis blive mere politisk debat fremover.\nPartierne mener, at verden er i en sundhedskrise og ikke en kriminalitetskrise. Justitsministeren har da også erkendt, at det vil 'have meget begrænset praktisk betydning'.\nNick Hækkerup gav et eksempel på en udlænding uden familie med lovligt ophold i Danmark i seks år, der sælger forfalsket håndsprit for 25.000 kroner. Han ville normalt blive idømt to måneders fængsel, men han ville med de nye regler givetvis blive udvist.\nSF stemmer nej for ændringsforslaget om at udvise udlændinge, da det ikke ventes at have nogen praktisk betydning. Partiet stemmer ja til det samlede lovforslag.\n»Det er vældig forkasteligt, hvis man udnytter situationen med Covid-19 til at begå kriminalitet«.\n»Vi stemmer nej. Det er symbollovgivning. Der er mulighed for at straffe folk allerede med det regelsæt, vi har«, siger retsordfører Karina Dehnhardt Lorentzen (SF).\nRøde støttepartier ønsker en bagatelgrænse\nDe røde støttepartier har kæmpet for, at der er indført en bagatelgrænse, i tilfælde hvor sundhedspersonale napper en håndsprit eller en ansigtsmaske med hjem.\nI stedet for fængsel, som der var lagt op til, straffes det med en bøde på 1000 kroner. Det gælder også første gang, en person stjæler håndsprit fra et supermarked.\nLoven rummer desuden skærpede straffe for folk, der forsøger at misbruge de hjælpepakker til flere milliarder kroner, der skal hjælpe virksomheder gennem krisen. Det er en firdobling af straffen.\nDen blev også udvidet til fængsel for fornærmende tale mod betjente, fordobling af straffen for maskeringsforbud eller ved forstyrrelse af den offentlige orden.\nIfølge Rigspolitiet er der registreret en række anmeldelser om kriminalitet relateret til coronavirus. Dommerforeningen har kritiseret loven for at være overflødig, da der allerede i dag er mulighed for at øge straffen.\nHasteloven har en solnedgangsklausul, så den udløber automatisk efter et år til 1. marts 2021, medmindre et flertal forlænger den. Folketinget skal lave en status til november."}
{"date":"2020-04-02T12:43:19+02:00","url":"https://politiken.dk/search/art7736947/M%C3%A5-man-g%C3%A5-fra-sin-partner-midt-under-coronakrisen","author":"Felix Thorsen Katzenelson","title":"\n      Læser:\n      Må man gå fra sin partner midt under coronakrisen?","text":"Ibyens brevkasse giver hver uge syrlige, sexede og ømme råd om kærlighed. Brevkasseredaktør er Felix Thorsen Katzenelson. Send dit dilemma til hjerte@pol.dk.\nUgens spørgsmål:\nKære brevkasse. Jeg er som resten af landet og verden gået i karantæne, og det går vel sådan set okay, ud over en ting. Jeg er i karantæne sammen med min kæreste.\nJeg var i tvivl om vores forhold inden karantænen, men nu er det virkelig gået op for mig, at jeg ikke kan være kærester med ham, og at vores forhold faktisk nok kun fungerede, fordi vi ikke var sammen hele tiden.\nMen hvornår slår jeg op?\nJeg kan ikke holde ud at skulle være fanget sammen til efter påske, men er det dårlig stil at gøre det oven i alt det andet, der foregår? Hjælp!\nKh den kriseramte\nGæsteredaktør Sandra Brovall:\nHer fra min egen karantænetilstand i New York kan jeg høre mine naboer skændes gennem lejlighedens papirtynde væg. Jeg kan ikke forstå, hvad de råber, for de taler græsk. Men jeg forstår dog så meget som, at kvinden er RASENDE på sin mand.\nJeg er selv rasende. På kvinden. Jeg er flyttet ud af min lejlighed i Brooklyn to timer herfra for at komme væk fra millionbyen New York, coronavirussens amerikanske epicenter. Ud på landet, hvor det er lidt lettere at holde social distance til andre. Nu er jeg så i karantæne sammen med min mand i vores 18 kvadratmeter lille stue, og den er lige så varm som en sauna. Det er min åbenbart kuldskære nabo, der insisterer på at holde bygningens temperatur på gennemsnitlig 38 grader.\nJeg arbejder hjemmefra, og min mand har måttet lukke sin restaurant. De seneste 11 dage har vi siddet størstedelen af døgnets timer i lejlighedens tropiske hede. Sammen.\nDet sparsomme tøj, jeg nåede at få med herop, stinker nu alt sammen af sved. Troede jeg. For forleden, da jeg ville give ham et kys, veg han bort og spurgte mig: »Har du pruttet?«.\nNej. Men det er åbenbart sådan, jeg lugter i karantæne.\nAlt dette skriver jeg for at spørge: Er du sikker på, at du skal handle på de følelser, du har lige nu i den her ekstreme, apokalyptiske situation? Du og din kæreste skal vel ikke være sammen hele tiden, når det her forhåbentlig engang er slut? Jeg holder vel også op med at lugte sådan på den anden side af det her.\nDet er ikke for at negligere dine følelser. Som jeg læste forleden i magasinet The New Yorker, har et rekordstort antal kinesere begæret skilsmisse, efter at karantænen blev ophævet der. I hinandens totale nærhed kom deres underliggende, grundlæggende uenigheder op til overfladen, fortalte en i artiklen. Måske er det også tilfældet for jer.\nMen jeg synes, du skal knibe ballerne sammen lidt endnu. Måske der er mindre raseri, rarere lugte og mere kærlighed på den anden side.\nKærlig hilsen Sandra\nBrevkasseredaktør Felix Thorsen Katzenelson:\nKære du\nKarantænen er mærkelig. Mærkelig selvfølgelig, fordi den er reaktionen på noget helt vildt, men også mærkelig, fordi karantænen har evnen til at skabe sandheder og løgne. Når vi er alene og sammen på så lidt plads over så lang tid, bliver hverdagen til et par for små sko; lige meget hvor gerne vi vil gå dem til, så niver det.\nSå jeg forstår godt din stedsøsterlige drøm om at skære tåen af, men tænk, hvis der bare er tale om en nedgroet negl? Måske kan frisk luft og lidt afstand klare det meste.\nLad os gå ned ad begge stier. Måske har du ret, måske har karantænen afsløret underliggende symptomer på hemmeligt råddenskab. Uden at vide, om pandemien har gjort det nemmere eller sværere, så skal du straks gå på jagt i boligannoncerne efter en lavloftet 1,5-værelses hvor du kan udleve din højtønskede ensomhed.\nEller også er der tale om et køkkenklip her: Du er en af de mange, der har fået et skævvredet selvbillede af at gå for meget i joggingbukser og nu prøver at stive personligheden af med Schwarzkopf. Jeg kan godt frygte, at det er det, du har gang i, og jeg vil gerne advare om risikoen for, at din singletilværelse kommer til at føles som en hjemmeblonderet grydefrisure.\nDin opgave er i virkeligheden: Tænk tilbage på verden, som den var engang (ja, det er overraskende svært): Var han så dum, som vi husker, eller er det, fordi det er fjerde dag i streg, du ser ham med Roxette-T-shirt og fladt pudehår?"}
{"date":"2020-04-02T12:39:12+02:00","url":"https://politiken.dk/search/art7737601/Kr%C3%A6ftens-Bek%C3%A6mpelse-Flere-b%C3%B8rn-f%C3%A5r-kr%C3%A6ft","author":"","title":"","text":"Flere danske børn får kræft, og årsagen til denne udvikling er endnu ukendt.\nDet konkluderer forskere fra Kræftens Bekæmpelse, som har analyseret hyppigheden af kræft hos danske børn fra 1943 til 2014.\nDet skriver organisationen i pressemeddelelse.\nForskerne fra Kræftens Bekæmpelses Center for Kræftforskning har gennemgået det danske Cancerregister i perioden 1943 til 2014.\nHer har de kigget på, hvor mange børn der i denne periode har fået kræft.\nGennem de 72 år har i alt 15.184 børn fået sygdommen, og hyppigheden har været højest blandt børnene i alderen 0 til 4 år og 15 til 19 år, lyder det i pressemeddelelsen.\nForskerne kan desuden se, at hyppigheden er steget gennem hele perioden. Fra 1943 til 1955 var der hvert år 168 nye børn, som fik kræft.\nFra 2006 til 2014 var tallet steget til 280 nye tilfælde hvert år.\nMarie Hargreave er seniorforsker ved Kræftens Bekæmpelse og har været medforfatter på undersøgelsen.\nHun mener, at det kan være eventuelle ændringer i danskernes livsstil og miljø, som måske er årsagen til, at flere børn får kræft.\n»Men der er kun ganske få anerkendte risikofaktorer, og det er vanskeligt at forske i, da der heldigvis er meget få børn, der bliver ramt, og derfor kun få børn at basere forskningen på«, siger hun i pressemeddelelsen."}
{"date":"2020-04-02T12:31:50+02:00","url":"https://politiken.dk/search/art7737583/H%C3%A5rdt-ramte-Italien-beder-Danmark-om-hj%C3%A6lp","author":"Corona­virus","title":"\n      Hårdt ramte Italien beder Danmark om hjælp","text":"Artiklen er opdateret klokken 13.01.\nItalien har anmodet Danmark om hjælp i den aktuelle coronakrise, fortæller udenrigsminister Jeppe Kofod (S).\nUdenrigsministeriet modtog den officielle henvendelse onsdag aften, oplyser ministeren.\n»Hvorvidt vi har mulighed for at bidrage, vil helt afhænge af en konkret vurdering fra de relevante myndigheder«, siger Kofod.\nUdenrigsministeren vil ikke gå i detaljer med henvendelsen. Men den går på både 'materiel og sundhedsfaglig kompetence'.\nKofod siger, at regeringen anser det for afgørende, at man ikke underminerer evnen til at bekæmpe coronapandemien i Danmark.\n»Det vil jeg gerne understrege helt klart«, siger han.\nI Europa har Italien været det land, som er værst ramt af coronavirus.\nItalienerne har råbt om hjælp længe - både økonomisk og sundhedsfaglig støtte.\nLandet har også fået - og får - støtte, blandt andet fra Tyskland, men det er ikke tilstrækkeligt. Tyskland har taget imod kritisk syge italienere, som er flyttet til hospitaler forskellige steder i Tyskland.\nUdenrigsministeren: Syge danskere er førsteprioriteten\nHenvendelsen fra Italien til Danmark er den første konkrete henvendelse fra et andet land til Udenrigsministeriet under den aktuelle krise, oplyser ministeren.\n»Vi tager enhver anmodning om hjælp fra andre lande dybt alvorligt. Jeg vil selvsagt bede de relevante myndigheder om at vurdere, om der er kapacitet til at hjælpe på nogen måde«, siger Jeppe Kofod.\nFørsteprioriteten er dog, siger han, at man det ikke koster i forhold til at kunne »behandle kritisk syge danskere«.\n»Men jeg vil på ingen afvise, at Danmark kan komme til at bidrage på den ene eller den anden måde, hvis der viser sig at være ledig kapacitet. Det er så for tidligt at sige noget konkret om«, siger Jeppe Kofod.\nVurderingen fra danske sundhedsmyndigheder er, at man fortsat ikke har set toppen af pandemien."}
{"date":"2020-04-02T12:25:42+02:00","url":"https://politiken.dk/search/art7737272/Dansk-diplomatfamilie-lagt-for-had-i-Beijing","author":"Alexander Sjöberg","title":"\n      Hundeluftning blev til fake news:\n      Dansk diplomatfamilie lagt for had i Beijing","text":"Beretninger om kinesere, der bliver mødt med racisme i Vesten, særligt i disse coronatider, er velkendt stof.\nTag eksempelvis historien om en kvinde med kinesisk baggrund, der blev kaldt en ’sygelig kælling’ i New York.\nEller et overfald i Southhampton i England, hvor en gruppe maskebærende kinesere blev overfaldet.\nMen i takt med, at vesterlændinge nu risikerer at bringe smitte med sig til andre lande, er situationen pludselig vendt om.\nDet fik en dansk diplomatfamilie at mærke, da den blev centrum for en række virale opslag på sociale medier og senere nyhedsartikler i kinesiske medier.\nFamilien, der bor i et beboelsesområde i Beijing, og som er ansat ved den danske ambassade, havde besluttet sig for at lufte sin hund den 25. marts.\nTilsyneladende var det ikke alle, der synes om den idé. En person så sit snit til at fotografere situationen, og billedet endte herefter på den kinesiske superapp Wechat, der for en vesterlænding til forveksling ligner Whatsapp.\n»Det forlyder, at familien har diplomatisk immunitet, og derfor kan de gøre, hvad de vil«, skriver brugeren i opslaget, der er fuld af harme:\n»Naboerne var vrede og hjælpeløse«. »Kan diplomatisk immunitet beskytte os mod virussen?«, lyder det desuden.\nSiden gik det stærkt. På det sociale medie Sina Weibo, der minder om Facebook, delte brugere opslaget fra Wechat.\n»Diplomatisk immunitet burde åbenlyst ikke give mulighed for at bryde karantæneregler under en national sundhedskrise. Diplomater, der bryder reglerne bør stoppes. Og dem, der ikke vil acceptere reglerne, burde deporteres«.\n»Hvis dette viser sig at være fake news, sletter jeg mit opslag«, afslutter brugeren, der har høstet knap 50.000 interaktioner for opslaget på Sina Weibo, hvor brugere efterlyser handling fra politiet.\nDen 29. marts når historien til kinesiske nyhedsmedier, herunder med en reaktion fra den danske ambassade, der angiveligt skulle have sagt, at de »håndterer situationen«.\nUdenrigsministeret: De gjorde intet galt\nPolitiken har forelagt oplysningerne for Udenrigsministeriet, der er ansvarlig for danske diplomater i udlandet.\nDe kender godt til historien, men har en noget overraskende oplysning:\n»Vores diplomat har overholdt reglerne. Den pågældende dag (hvor fotografiet er taget, red.) var reglerne sådan, at man gerne måtte gå tur med hunden. Det må man fortsat. Men reglerne skifter jo fra dag til dag i takt med, at tingene udvikler sig«, siger Erik Brøgger Rasmussen, direktør for Organisation og Borgerservice i Udenrigsministeriet.\nOgså regler om karantæne skulle være blevet overholdt. Og med andre ord er historien netop det, den kinesiske bruger skrev:\nFake news.\n»Udenrigsministeriets diplomater overholder altid reglerne i de lande, de er i«, understreger direktør Erik Brøgger Rasmussen.\nHan oplyser desuden, at ministeriet er i tæt kontakt med den hundeluftende familie, som har været meget påvirkede af situationen.\nInformationskrig\nForholdet mellem Kina og en række vestlige lande er på hård prøve under coronakrisen. Herhjemme husker mange nok den danske satiretegning, den kinesiske regering forlangte en undskyldning for.\nKina ligger ligeledes i en informationskrig med USA, hvor de to landes ledere skændes om, hvem der har det store ansvar for den eskalerende coronasituation. Det er heller ikke mere end et par uger siden, at kinesiske statsmedier har spredt misinformation om virussens oprindelsessted – her peger de på, hvordan italienske læger angiveligt skulle have opdaget sygdomme med covid19-lignende symptomer allerede før udbruddet i Kina.\nKina er desuden kendt for at huse mange internetbrugere, der gladeligt går regeringens ærinde – de såkaldte wumao-deng – der løst kan oversættes til ’50 øres-krigere’."}
{"date":"2020-04-02T12:13:05+02:00","url":"https://politiken.dk/search/art7737514/Modeskaber-og-k%C3%B8bmand-J%C3%B8rgen-N%C3%B8rgaard-er-d%C3%B8d","author":"Marie Nørgaard Skadhauge","title":"\n      Modeskaber og købmand Jørgen Nørgaard er død","text":"Jørgen Nørgaard er død 89 år gammel. Det oplyser familien til Politiken.\nJørgen Nørgaard var skaberen af den ikoniske ’101’-tshirt, også kendt som Nørgaard-trøjen. Den langærmede bomuldstshirt designede han i 1967. Siden da er trøjen solgt i flere millioner eksemplarer verden over. Tshirten i tyndt ribstrikket bomuld fås både i stribede og ensfarvede versioner i alle regnbuens farver.\nVed ungdomsoprøret i 1968 fik ’101’-tshirten en symbolsk betydning. Med sin pris på blot 19,80 kroner blev trøjen dengang et udtryk for demokrati og en moderne indstilling til økonomi. Til magasinet Elle fortalte Jørgen Nørgaard i 2017, at tanken bag ’101’ var at lave en enkelt tshirt i en enkelt størrelse, men i mange forskellige farver.\n»Vi prøvede at lave et stykke tøj, hvor alle kunne være med. Vi havde ikke noget oprør i tankerne bortset fra det seksuelle. At lave et stykke tøj til så billige penge og lave byens bedste bryster, det var for mig en meget vidunderlig ting«, sagde Jørgen Nørgaard dengang til Elle.\nI København kan trøjen blandt andet købes i Jørgen Nørgaards butik Nørgaard Paa Strøget. Butikken startede han i 1958, hvor han ændrede sin fars daværende sørgetøjsbutik til en tøjbutik, der henvendte sig til unge.\nJørgen Nørgaards søn, Mads Nørgaard, stiftede i 1986 sit eget tøjbrand og åbnede en butik ved siden af Nørgaard Paa Strøget. Butikkerne er siden fusioneret.\nEt stenkast fra tøjbutikkerne startede Jørgen Nørgaard i 1989 den berømte Café Europa. Caféen drives i dag af en anden af Nørgaards sønner, Jens Nørgaard. Familien Nørgaard har desuden børnetøjsbutikken Englebørn, der ligesom familiens resterende foretagender har beliggenhed tæt ved Amagertorv.\n​\nDen 89-årige modeskaber har modtaget adskillige designpriser, heriblandt PH-prisen i 1969, Läkerols kulturpris i 1998, Designrådets Årspris i 2007 og en ærespris ved Elle Style Awards i 2014.\nJørgen Nørgaard efterlader sig hustruen Ellen Nørgaard. Sammen har parret fire voksne børn.\nTil Politiken fortæller familien, at Jørgen Nørgaard døde efter et længere sygdomsforløb med blandt andet coronavirus, men Covid-19 var ikke dødsårsagen."}
{"date":"2020-04-02T12:08:15+02:00","url":"https://politiken.dk/search/art7737311/Corona-Vismand-vil-give-gavecheck-til-unge-fattige-og-%C3%A6ldre","author":"Simone Scheuer-Hansen","title":"\n      2. april:\n      Corona: Vismand vil give gavecheck til unge, fattige og ældre","text":"Særudgave om coronaepidemien.\nEfter krisen skal Danmark sende en gavecheck med penge til dem, der er bedst til at bruge dem: De unge, de lavtlønnede og de ældre. Den usædvanlige idé vil sparke forbruget i gang – og dermed dansk økonomi –  i en usædvanlig økonomisk situation. Sådan lyder et opsigtsvækkende forslag fra Danmarks overvismand, økonomen Carl-Johan Dalgaard.\nDenne podcast er gratis og kan høres af alle.\nDu kan finde alle særudgaver om coronaepidemien her.\nVi hører gerne fra dig, skriv til: dulyttertilpolitiken@pol.dk"}
{"date":"2020-04-02T12:04:36+02:00","url":"https://politiken.dk/search/art7737082/FN-klimatopm%C3%B8de-udskudt-p%C3%A5-grund-af-coronavirus","author":"Corona­virus","title":"\n      FN-klimatopmøde udskudt på grund af coronavirus","text":"FN's klimatopmøde COP26, der skulle have fundet sted i den skotske by Glasgow i november, udskydes til 2021 på grund af coronavirus.\nDet bekræfter den britiske regering i en meddelelse onsdag aften.\nBeslutningen er taget i samråd mellem FN's klimasekretariat (UNFCCC), Storbritannien og Italien, skriver regeringen. COP26 skulle arrangeres i fællesskab af de to lande og UNFCCC.\n»Covid-19 er den mest akutte fare, menneskeheden står overfor i dag, men vi må ikke glemme, at klimaforandringer er den største fare, menneskeheden står overfor på lang sigt«, lyder det fra chefen for FN's klimasekretariat, Patricia Espinosa.\nFormålet med årets klimamøde var primært at få landene til at skærpe deres nationale klimamål. Det har de givet tilsagn om at gøre i år i forbindelse med klimaaftalen fra Paris.\nUdskydelsen sker, fordi mange af verdens lande i øjeblikket kæmper med konsekvenserne af coronavirus. Det vil derfor ikke være muligt at holde et ambitiøst klimatopmøde på ordentlig vis, lyder det i meddelelsen.\nMinister: Det er trist\nDen danske klimaminister, Dan Jørgensen (S) understreger, at klimatopmøderne er vigtige, fordi det er et forum, hvor landene kan forpligte hinanden. Han bakker dog op om beslutningen.\n»Det er trist, at det er kommet så vidt, men omvendt så er det en beslutning, jeg godt forstår og bakker op om. Hellere udskyde det nogle måneder og så sikre sig, at forberedelserne er i orden, og at fokus kan være på klimaet«, siger Dan Jørgensen.\nHan mener samtidig, at klimaindsatsen ikke er sat på pause på grund af coronavirus, men at der i disse tider nok er mest fokus på at redde menneskeliv og begrænse skaderne af coronavirus.\nPå topmødet skulle landene melde ind med nye klimamål i forhold til Parisaftalen. Med udskydelsen håber Dan Jørgensen, at landene nu har bedre tid til at konkretisere deres mål.\n»Det er ret fornuftigt, at man har udskudt det, fordi de mål, der ellers ville blive meldt ind, ikke ville være ambitiøse nok«, siger ministeren.\n»Det er godt, at landene har bedre tid til at forberede sig og dermed melde mere konkret ind på reduktionsmålene, siger han.\nDer er endnu ikke sat en dato på for, hvornår i 2021 klimatopmødet kan holdes."}
{"date":"2020-04-02T12:01:54+02:00","url":"https://politiken.dk/search/art7735809/Danske-forfattere-skriver-tekster-fra-coronaisolation.-Nu-bliver-de-til-teater-p%C3%A5-din-sk%C3%A6rm","author":"Emma Louise Stenholm Jensen","title":"\n      Se med hjemmefra:\n      Danske forfattere skriver tekster fra coronaisolation. Nu bliver de til teater på din skærm","text":"Byens teatre er i øjeblikket lukket ned, men skuespillerne knokler stadig løs, selv om det hele sker på en lidt anden måde, end det plejer.\nFlere og flere rykker skuespillet ind i den digitale verden, hvor senest det danske lydteater Akt1 mandag havde premiere på et teaterstykke, som Pilou Asbæk, Ellen Hillingsø og 133 andre danske skuespillere har optaget direkte fra deres mobiltelefoner.\nSamme koncept ser man nu også hos Østerbro Teater, der fungerer som paraply for Østre Gasværk Teater, Teater Republique og Revolver.\nDe har nemlig søsat ’Coronamonologerne’, et virtuelt teater, hvor en række forfattere, dramatikere og lyrikere er blevet bedt om at byde ind med nyskrevne monologer om livet under coronakrisen.\nDe tekster bliver så videre fortolket af skuespillerne, som ligesom alle os andre er i hjemmeisolation og derfor optager monologerne på egne kameraer, telefoner og tablets.\n»Vi håber, at verden vil tage godt imod disse korte værker, de er en gave og tilsammen er de slet og ret et udtryk for troen på teatret«, skriver Emmet Figenberg, direktør for Østerbro Teater, i en pressemeddelelse.\n»Vores tro på, at mødet mellem en fortælling og et publikum altid er en uundværlig del af vores fællesskab – også i en undtagelsestilstand, som den vi lever med nu«.\nFørste monolog ude nu\nBlandt de kunstnere, der indtil videre har bidraget med tekster, er Christina Hagen, Madame Nielsen, Jokum Rohde og Thomas Korsgaard.\nTeksterne bliver fortolket, iscenesat og fremført af skuespillere som Ellen Hillingsø, Ida Cæcilie Rasmussen, Signe Egholm Olsen og Anders Budde Christensen.\nDen første video havde premiere tirsdag og ses her, hvor Ida Cæcilie Rasmussen opfører en tekst af Christina Hagen, som hun tidligere har gjort det med Hagens bog ’White Girl’ på Det Kongelige Teater og ’Med mig selv i mine egne arme’ på Revolver på Republique.\nVideoerne kan over de to uger opleves hjemmefra, når de løbende bliver delt på Facebook.\nMonologerne er udvalgt og redigeret af Klaus Rothstein, Rikke Hedeager og Emmet Feigenberg."}
{"date":"2020-04-02T11:35:52+02:00","url":"https://politiken.dk/search/art7737214/Verdens-st%C3%B8rste-kulturfestival-aflyser","author":"Marie Nørgaard Skadhauge","title":"\n      For første gang nogensinde:\n      Verdens største kulturfestival aflyser","text":"Kulturinteresserede og kunstnere verden over må lave nye planer for august. Verdens største kulturfestival, The Edinburgh Fringe, aflyser i hvert fald i år som følge af coronavirussen.\nDet skriver BBC.\nFestivalen skulle have fundet sted 7. -31. august i den skotske hovedstad Edinburgh. Sidste år var der 3.398 events på festivalen, der solgte i alt knap 2,7 millioner billetter.\nMed kunst fra enhver genre forvandler The Edinburgh Fringe normalt hele den skotske hovedstad til en festivalscene. I festivalens program finder man blandt andet cirkus, dans, comedy, koncerter, teater, kunstudstillinger og opera.\nI en udmelding på festivalens hjemmeside meddeler The Edinburgh Fringes administrerende direktør, Shona McCarthy, at beslutningen om at aflyse ikke har været nem, men at »folkesundhed skal og vil altid komme først«. Hun oplyser desuden, at alle købte billetter refunderes. Også kunstnere, der har betalt for at registrere sig på festivallen, får deres penge retur.\nThe Edinburgh Fringe startede i 1947, da otte teatergrupper dukkede op uden invitation for at optræde i udkanten af Edinburgh International Festival. Det er første gang nogensinde, at festivalen aflyses.\nUd over The Edinburgh Fringe er fire andre kulturelle festivaler i Edinburgh blevet aflyst. Det gælder Edinburgh International Festival, The Military Tattoo, Edinburgh Art Festival og Edinburgh International Book Festival.\nAlle fire skulle ligesom The Edinburgh Fringe have fundet sted i august."}
{"date":"2020-04-02T11:34:49+02:00","url":"https://politiken.dk/search/art7737337/200-strandede-danskere-s%C3%A6tter-rekord-med-11.086-kilometers-non-stop-hjemtur","author":"Sune Højrup Bencke","title":"\n      200 strandede danskere sætter rekord med 11.086 kilometers non stop-hjemtur ","text":"I nat fløj en SAS-maskine ud på selskabets længste tur nogensinde.\nDet skete, da en Airbus A350-900 klokken 02.00 lettede fra Københavns Lufthavn med kurs mod Lima i Peru, hvor flyet skal hente 290 passagerer – heraf 200 danske – hjem til Europa.\nOg med 11.086 kilometer mellem de to hovedstæder, vil det være den længste afstand, et SAS-fly nogensinde har tilbagelagt, skriver flybranchemediet check-in.dk.\nPeru er det land, hvor flest danskere har registreret sig i krisedatabasen i forbindelse med det globale coronaudbrud. En opgørelse fra Udenrigsministeriet viste tirsdag morgen i denne uge, at 262 danskere i Peru står på listen.\nPå et pressemøde onsdag forklarede direktøren for Udenrigsministeriets Borgerservice, Erik Brøgger Rasmussen, at evakueringssituationen i Peru er en kompliceret affære.\n»Det er en kæmpe operation, vi har gang i i Peru. Lige nu har vi et særligt vindue, hvor vi har lov til at transportere danskerne inde i Peru til Lima, selv om der ellers er udgangsforbud. Ja, lige nu driver Udenrigsministeriet faktisk et busselskab«, sagde Erik Brøgger Rasmussen.\nCheck-in.dk skriver desuden, at det forventes, at SAS-flyet lander i Jorge Chávez International Airport torsdag morgen klokken 08.00 lokal tid efter en flyvetur på omkring 13 timer fra Københavns Lufthavn. Returflyvningen er efterfølgende planlagt til klokken 11.30 lokal tid og med ankomst i Københavns Lufthavn fredag morgen klokken 08.00.\nIfølge flybranchemediet er de længste SAS-ruter normalt København-Tokyo (Haneda) med 9.069 kilometer, mens turen fra København til Los Angeles er på 9.007 kilometer."}
{"date":"2020-04-02T11:28:28+02:00","url":"https://politiken.dk/search/art7737428/EU-Domstol-Tre-landes-afvisning-af-asylans%C3%B8gere-var-ulovlig","author":"","title":"\n      EU-Domstol: Tre landes afvisning af asylansøgere var ulovlig","text":"Polen, Ungarn og Tjekkiet handlede i strid med EU-retten, da de tre lande ikke bidrog til en EU-ordning for omfordeling af asylansøgere.\nI en dom fra EU-Domstolen torsdag hedder det, at landene tilsidesatte en afgørelse truffet af EU-landene i september 2015.\nHer blev det besluttet, at medlemslandene skulle deltage i en midlertidig og obligatorisk omfordeling af 120.000 asylansøgere fra Grækenland og Italien.\nDen levede ingen af de tre lande op til.\nDesuden gælder det for Polen og Tjekkiet, at de to lande også tilsidesatte deres forpligtelser i en aftale, der blev indgået en uge tidligere, fra EU-landene om 40.000 asylansøgere fra Grækenland og Italien.\nUngarn var dog ikke bundet af denne første afgørelse.\nDet er EU-Kommissionen, som har slæbt de tre EU-lande til domstolen.\nDe tre lande var og er modstandere af obligatorisk omfordeling af asylansøgere i EU.\nAsylområdet har skabt splittelser mellem medlemslandene, særligt efter en stor tilstrømning af migranter - heriblandt flygtninge - i 2015.\nAf torsdagens dom fremgår det, at Tjekkiet, Polen og Ungarn i den konkrete sag ikke kunne afvise migranterne med henvisning til sikkerhedsbekymringer.\nDomstolen siger, at nationale myndigheder skal have et vist spillerum til at vurdere, om modtagelsen af asylansøgere udgør en trussel mod landets sikkerhed.\nMen de skal 'støtte sig på samstemmende, objektive og præcise forhold, der gør det muligt at mistænke den pågældende ansøger' eller 'forinden' foretage 'en undersøgelse i hvert enkelt tilfælde'."}
{"date":"2020-04-02T11:24:52+02:00","url":"https://politiken.dk/search/art7736605/Send-os-en-tegning","author":"Anne Mette Svane","title":"\n      Til børn:\n      Send os en tegning","text":"\nPolitiken sætter gang i en tegnekonkurrence for børn.\nEmnet er frit. Det er børnene, der bestemmer, hvad de har lyst til at tegne om.\nVi vil i april udvælge mindst to tegninger om ugen, der vil blive bragt i Politiken.\nPå opfordring fra mange læsere vil vi bringe en børneside om søndagen og onsdagen i de næste fire uger.\nHer vil Politikens designchef, Søren Nyeland, udvælge sjove, tænksomme og kreative tegninger til de to ugentlige børnesider.\nVi har også indgået et samarbejde med Børneavisen, der er landets eneste printavis til børn mellem 9 og 12 år, udgivet af Politiken og Jyllands-Posten.\nBørneavisen vil levere artikler, madopskrifter, vitser og hjernegymnastik til børnesiderne i april.\n\nDu må gerne sende din tegning til soren.nyeland@pol.dk\nSom tak for de udvalgte tegninger vil vi sende nogle gode tusser eller farver retur, så der kan blive lavet mange flere tegninger derhjemme.\nFølg Politikens nye børneside og tegnekonkurrencen for børn fra på søndag."}
{"date":"2020-04-02T11:17:38+02:00","url":"https://politiken.dk/search/art7737444/Den-kollektive-trafik-bliver-billigere-for-unge-og-%C3%A6ldre","author":"","title":"\n      Den kollektive trafik bliver billigere for unge og ældre","text":"Regeringen, De Radikale, SF, Enhedslisten og Alternativet er enige om udmøntningen af 361 millioner kroner fra finansloven til en forbedring af den kollektive trafik.\nDet skriver Transport- og Boligministeriet i en pressemeddelelse.\nSelv om coronakrisen fylder meget, skal den kollektive trafik ikke glemmes. Det minder transportminister Benny Engelbrecht (S) om.\n»Derfor er jeg meget tilfreds med denne aftale, hvor vi blandt andet sænker taksten for unge og ældre brugere af den kollektive trafik, indsætter flere tog mellem landsdelene og etablerer et nyt rådgivningscenter for cykelfremme«, siger han i en pressemeddelelsen.\nMed aftalen prioriteres 180 millioner kroner til takstnedsættelser. Og 181 millioner kroner til andre forbedringer i den kollektive trafik.\nFra finansloven for 2020 resterer der fortsat 24,6 millioner i perioden 2020 til 2023 til senere udmøntning.\nUngdomskort falder til godt 600 kroner\nBlandt andet skal det fremover være billigere for unge at benytte kollektiv trafik.\nUnge mellem 16 og 19 år uden for uddannelse samt studerende på videregående uddannelser betaler i dag 666 kroner for et ungdomskort til kollektiv transport. Nu sænkes beløbet til 606 kroner om måneden. Altså med 60 kroner.\nDesuden skal DSB, Metroselskabet og Movia, der tilsammen udgør Din Offentlige Transport (DOT), præsentere en pensionist-takstreform. Den skal sikre pensionistkortet, det såkaldte mimrekortet.\nParterne er konkret enige om at afsætte 25 millioner kroner årligt fra 2021 til takstnedsættelser for pensionister.\n»Midlerne fordeles mellem Øst- og Vestdanmark efter den nuværende omsætning af billetindtægter for pensionistprodukter og udmøntes af trafikvirksomhederne«, står der i aftalen.\nDer reserveres 12 millioner kroner årligt til trafikvirksomhederne i DOT-området. Men disse penge tildeles altså først, når der er fremlagt en plan til gavn for pensionister.\nSF og Enhedslisten tolker det som en fredning af mimrekortet. Transportordfører Henning Hyllested (EL) siger i en skriftlig udtalelse:\n»For Enhedslisten er det vigtigt, at kollektiv trafik er for alle. Derfor har vi sat hårdt ind for at bevare mimrekortet for pensionisterne. Og det er lykkedes«.\nFor De Radikale er transportordfører Andreas Steenberg særligt tilfreds med, at der kommer flere lyntog over Storebælt.\nPengene skal desuden bruges på nattog mellem Danmark, Tyskland, Sverige og Belgien og et fælles stationsanlæg ved Ny Ellebjerg. Samt medfinansiering af en ny busterminal i København."}
{"date":"2020-04-02T10:44:38+02:00","url":"https://politiken.dk/search/art7735755/%C2%BBJeg-er-forbl%C3%B8ffet-over-hvad-folk-egentlig-bilder-sig-ind%C2%AB","author":"Benjamin Kyoo Dysager","title":"\n      Adopterede Benjamin: \n      »Jeg er forbløffet over, hvad folk egentlig bilder sig ind«","text":"Nu, hvor alle er opmærksomme på risikoen for coronasmitte, er de pludselig også blevet opmærksomme på os med skæve øjne og ’gul’ hud. Jeg er ikke uvant med det, man dødirriterende kalder hverdagsracismen. På mit arbejde er jeg ofte ude for, at danske kunder taler engelsk til mig og indimellem glemmer jeg, at de gør det, og siger: »Det bliver 120,50« på dansk. Så svarer de: »Guuuud, taler du dansk?«\nJeg møder også en del af det i bøssemiljøet. Her er der foruden racisme også bodyshaming og misogyni: »No fats, no femmes, no Asians«, lyder det på mange af profilerne på diverse homodatingsider. Jeg har flere gange været ude for, at folk har blokeret min profil, fordi de ikke vil være sammen med en asiat.\nRacismen har imidlertid ikke været noget, jeg tidligere har oplevet i offentligheden. Aldrig. Men nu har jeg i løbet af små to uger talt i alt otte kommentarer, tilråb eller reaktioner – og det er bare dem, jeg har lagt mærke til. Herudover kan der sagtens være det, vi kunne kalde et betydeligt mørketal.\nFor lidt over en uge siden fik en ældre hvid herre øjenkontakt med mig, da jeg sad i metroen på vej hjem til min kæreste. Metroen var stort set tom. Jeg sad på et af de fire sæder, og han sad på et sæde i næste bås omkring to meter fra mig. Han kiggede på mig og fastholdt øjenkontakten, hvorpå han trak sit halstørklæde op foran munden. Og så fortsatte han nærmest demonstrativt med at kigge på mig.\nEt par dage senere gik jeg igen ind i en metro, og idet jeg trådte ind ad døren, kom der et lille host eller nærmere en rømmen ud af mig, måske bare en slags hik. Normalt ville ingen registrere det, men fire-fem af mine medpassagerer kiggede forskrækket op med et blik i øjnene, som om de foretrak, at jeg holdt mig på afstand af dem.\nDet tog for alvor fat, i dagene efter at Mette Frederiksen på et pressemøde meldte ud, at skolerne nu skulle lukke. Jeg gik på Strøget og passerede – på nogle skridts afstand – en mor og hendes to børn. Pigen var måske omkring de 10 år og drengen nok omkring de 15. Pigen fik øje på mig, hev sin mor i ærmet og pegede på mig. »Se, se, se!«, råbte hun til sin mor.\nJeg fik en følelse af, at det var mig, der var noget underligt ved. Pludselig gik det op for mig, at folk så mig som ’kineser’. Jeg var sådan en, børn registrerer som noget særligt.\nJeg er ikke fra Kina og har aldrig været der. Jeg er adopteret fra Korea for over 19 år siden, er vokset op i Vestjylland og flyttede sidste år til København. Jeg bliver yderst sjældent spurgt, hvor jeg kommer fra.\nMen for nylig spurgte en mand mig, hvor jeg var fra, og jeg svarede Danmark. »Nej, hvor er du fra-fra?« spurgte han. O.k. Jeg svarede, at jeg er adopteret fra Korea. »Oh, so you’ve got the corona virus, he,he, he,« lød det fra ham, inden han gik videre.\nFor små 14 dage siden spurgte en anden fremmed mig, om jeg har bekendte eller slægtninge i Kina. Måske noget fjern familie, der var ramt af corona? Og da jeg for nylig holdt en rygepause på jobbet, kom der to mænd forbi. De snakkede med hinanden om corona, men vendte pludselig deres opmærksomhed mod mig: »Du må da vide meget om emnet«, sagde de til mig. Jeg troede først, at det var en joke. Men de mente det oprigtigt. Hvorfor skulle jeg vide noget om corona? Jeg er fra Vestjylland, jeg ved noget om lystfiskeri.\nSelv i min klasse er der folk, der spørger, om jeg har fået corona. Det spørger de ikke andre i klassen om. Måske er der noget ved mine skæve øjne og hudfarve, der gør, at folk mere registrerer mig i offentligheden lige i denne tid. Når jeg passerer folk på gaden, holder de den der meters afstand, som alle gør i øjeblikket. Men når de går uden om mig, er det lige med en ekstra halv meters afstand.\nJeg har tidligere oplevet en tendens til, at folk automatisk tænker, at en person med skæve øjne nok er kineser. Alle os, der oprindelig kommer fra Japan eller Korea, bliver set som kinesere. Det er også sket et par gange, at jeg har fået en ’sjov’ kommentar, hvor folk kommer op til mig på gaden og siger »ni hao«. Men der skulle bare en virus til, for at folk reagerer på, at jeg er i offentligheden.\nJeg er er asiat, og nu bliver jeg set som ’the corona guy’.\nDa Jyllands-Posten havde lavet satiretegningen med det kinesiske flag, var det, som om virussen blev bundet op på min race. Måske er der en form for inkubationstid i folks forstand? Coronavirussen og det alarmberedskab, vi alle går rundt i nu, har været et chok, som gør, at alle er ekstra meget på vagt over for smitterisiko – og over for potentielle kinesere. Jeg behøver næppe at sige, at det er intimiderende, at folk rent faktisk kommer op og siger de ting, de gør, til en vildt fremmed person – til mig.\nDa der for tredje eller fjerde gang havde været en episode, tænkte jeg, at det var da egentlig pudsigt. Efter femte gang blev jeg irriteret. Og nu er jeg begyndt at blive forbløffet over, hvad folk egentlig bilder sig ind. Jeg er forbløffet, ikke så meget rasende eller vred. At folk kan være så dumme.\nDer bliver talt en del om Danmark og danskere for tiden. Det er også dem, Mette Frederiksen henvender sig til. Og det har den effekt, at pæredanskudseende mennesker sætter folk som mig i bås som ikkedanske og ’ikke fra Danmark’. Også selv om jeg er fra Jylland og har spist lige så mange tarteletter og brun sovs som Pernille fra min klasse.\nNu ved jeg godt, at flere vil påstå, at alle jo bare er ekstra forsigtige i disse krisetider. Men når jeg går rundt på gaden med min lyshårede kæreste, som i øvrigt lige har været ude at rejse og har befundet sig i betydelig større smitterisiko end jeg, kan både han og jeg se, at folk i højere grad skyer mig end ham, fordi de lader til at mene, at det nok er mig, som er farligst. I grunden et grotesk ræsonnement – hvis jeg er smittet, er min kæreste det jo nok også.\nJeg glæder mig til, at den værste coronakrise har lagt sig. Til bare igen at blive en person, der kan bevæge sig rundt i offentligheden, uden at folk kaster sig i grøften."}
{"date":"2020-04-02T10:37:57+02:00","url":"https://politiken.dk/search/art7736297/Danskere-med-fritidshus-i-Sverige-b%C3%B8r-blive-hjemme-i-p%C3%A5sken","author":"Sune Højrup Bencke","title":"\n      Danskere med fritidshus i Sverige bør blive hjemme i påsken","text":"Påsken plejer at være den tid, hvor man åbner sæsonen i fritidshuset. En højtid, hvor danskere med fritidshus i Sverige valfarter med familien for at spise påskefrokost, måske tage årets første fika udenfor i de spæde solstråler, og ellers begynder at glæde sig til endnu en sæson i ødegården, stugan, torpet eller hvad man nu ynder at kalde sit hus i Sverige.​\nMen påsken 2020 bliver anderledes. For coronakrisen betyder, at Udenrigsministeriet frem til mandag 13. april fraråder alle ikke-nødvendige rejser ud af Danmark. Herunder også til Sverige.\nDen udmelding følger Danske Torpare, der har 8.500 familiemedlemskaber og repræsenterer op mod 85 procent af alle de danskere, der har fritidshus i Sverige.\n»Som ansvarlig interesseorganisation anbefaler vi vores medlemmer, at man følger myndighedernes råd og bliver hjemme«, lyder det fra Victoria Lindtner, der er sekretariatschef i Danske Torpare.\nFolk skal selv tage stilling\nVictoria Lindtner siger, at organisationens melding til medlemmerne baserer sig direkte på konkrete anvisninger fra både Udenrigsministeriet og den danske ambassadør i Stockholm, Vibeke Rovsing Lauritzen, der i et åbent brev til Danske Torpares medlemmer skriver: »Lad være med at rejse til sommerhuset i påsken eller på skiferie i Sverige«.\nIfølge sekretariatschefen får Danske Torpare mange henvendelser fra deres medlemmer, der lige nu spørger til, hvad de skal gøre i forhold til eventuelt at tage til Sverige i påsken. Ifølge Victoria Lindtner lyder meldingen til alle, at de skal følge myndighedernes anvisninger, men også, at Danske Torpare ikke på deres medlemmers vegne kan vurdere, hvad en ikke-nødvendig rejse er. Det må folk selv tage stilling til.\n»Vi kan ikke sige, om det er o.k. eller ikke o.k. Folk må selv afgøre, hvad der er en nødvendig rejse for dem. Det er svært at forholde sig til, fordi der ikke er tale om et lovkrav, men kraftige anbefalinger«, lyder det fra Victoria Lindtner, der oplever, at folk eksempelvis har brug for at komme op til deres huse, fordi der har været indbrud.\nTjek med forsikringen\nHvis man alligevel vælger at gå imod de danske myndigheders opfordring om at blive i Danmark, skal man være opmærksom på, at der kan være begrænsninger på ens rejseforsikring, lyder det fra Anja Lintrup Sørensen, der er konsulent i forsikringsoplysningen hos Forsikring & Pension. For det kan jo være, at man pludselig står i den ulykkelige situation, hvor man får brug for akut lægehjælp.\n»Det kan betyde, at man ikke er dækket for skader eller situationer, som opstår i relation til udbruddet af coronavirus, for eksempel behov for evakuering eller behov for sygdomsbehandling som følge af coronavirus. Desuden skal man være opmærksom på, at forsikringsselskabets muligheder for at hjælpe i udlandet kan være meget begrænsede«, skriver hun i en mail til Politiken.\nIfølge Anja Lintrup Sørensen er anbefalingen fra Forsikring & Pension, at man undersøger med sit forsikringsselskab, hvordan man er dækket, inden afrejse, fordi forsikringsselskabernes vilkår kan være forskellige, og desuden holder sig opdateret om Udenrigsministeriets retningslinjer og anbefalinger.\nFra Styrelsen for Patientsikkerhed forlyder det i øvrigt, at reglerne om sygesikring ikke er ændret som følge af coronaudbruddet. Det vil sige, at du stadig er dækket med dit sygesikringsbevis – det blå – hvis du får brug for lægehjælp i eksempelvis Sverige.\nDet har ikke været muligt at få en kommentar fra Sundhedsstyrelsen til, hvordan folk, der alligevel tager til Sverige, skal gebærde sig, mens de er der, og hvad de skal gøre, når de er hjemme igen. Men Sundhedsstyrelsen opfordrer kraftigt til, at danskere, der har været på rejse i udlandet, opholder sig på deres bopæl i 14 dage efter deres ankomst til Danmark."}
{"date":"2020-04-02T10:31:22+02:00","url":"https://politiken.dk/search/art7737361/Mere-end-7000-meldte-sig-ledige-f%C3%B8rste-dag-i-april","author":"","title":"\n      Mere end 7000 meldte sig ledige første dag i april","text":"Ledigheden bliver ved med at vokse herhjemme under coronakrisen.\nAlene onsdag var der 7.787 personer, der meldte sig ledige. Det oplyser Beskæftigelsesministeriet.\nAntallet er en del over de 2.639 personer, som meldte sig ledige onsdag i sidste uge. Det er også mere end de 3.451 personer, der gennemsnitligt meldte sig ledige samme dag i årene 2015-2019.\nMinisteriet bemærker, at antallet af nytilmeldte ledige som regel er højere ved en måneds start og afslutning, og at der skal tages højde for det i tallene for onsdag i denne uge.\n»Ledighedstallet stiger desværre stadig på grund af coronakrisen. Tallet er højere omkring den 1. i måneden, hvilket desværre ikke er overraskende«, siger beskæftigelsesminister Peter Hummelgaard (S) i en skriftlig kommentar.\n»Vi skal huske, at det her ikke bare er tal, men mennesker, hvis liv pludselig er ændret fra en dag til den anden. Vi politikere skal derfor gøre alt, hvad vi kan, for at den alvorlige krise rammer så få som muligt«.\nNu har 44.130 flere meldt sig ledige\nMed onsdagens nytilmeldte ledige er der nu 44.130 personer, som har meldt sig ledige siden 9. marts.\nDet er fratrukket dem, der af den ene eller anden årsag har frameldt sig ledighed. Det kan blandt andet skyldes nyt job eller sygdom.\nI alt er der nu 175.846 ledige i Danmark i øjeblikket.\nFor at tage hånd om coronakrisen har regeringen lanceret flere hjælpepakker, der blandt andet skal hjælpe virksomheder med at undgå afskedigelser.\nEn af hjælpepakkerne blev lavet sammen med arbejdsmarkedets parter, og den handler om lønkompensation til virksomheder.\nMed den kan virksomhederne sende ansatte hjem på grund af coronakrisen, hvor staten går ind og dækker op til 30.000 kroner af lønnen hver måned.\n» Krisen påvirker hele verden. Det gælder blandt andet Norge, som har set mange flere blive arbejdsløse i løbet af meget kort tid«.\n»Hvis vi ikke havde haft hjælpepakker, herunder lønkompensation, så ville vores tal også have været meget højere«.\n»Situationen er alvorlig, men vi har allerede vist, at politisk handling kan gøre en forskel. Det skal vi fortsætte med«, siger Peter Hummelgaard."}
{"date":"2020-04-02T10:12:13+02:00","url":"https://politiken.dk/search/art7736484/Danske-medier-sender-falsk-coronakonflikt-i-oml%C3%B8b-med-konfrontatoriske-overskrifter-og-falske-mods%C3%A6tninger","author":"Jacob Mollerup","title":"\n      Danske medier sender falsk coronakonflikt i omløb med konfrontatoriske overskrifter og falske modsætninger","text":"Novo Nordisk Fondens formand, Lars Rebien Sørensen, har den seneste uge fået fuld plade på landets erhvervsredaktioner efter sine udtalelser om den dyre nedlukning af samfundet. Overskrifterne har været dramatiske, og anprisningen udbredt.\nDet begyndte med interviews i Børsen og Jyllands-Posten: »Lars Rebien advarer mod for lang nedlukning«, hed det i Børsen 26. marts. Den kan vi gøre skarpere, må de have tænkt på Jyllands-Posten, der lavede et nyt interview. Det ryddede avisens forside to dage senere: »Lars Rebien: Gør op med corona-strategien«, lød det markante budskab nu.\nSelv Ekstra Bladets chefredaktør Poul Madsen stemte i på lederplads, hvor han tog afsæt i Rebiens skepsis. For egen regning tilføjede redaktøren med nyvundet mod:\n»Hvad nu, hvis vi redder 100 ældre og svagelige, er det så 100.000 arbejdspladser værd? Lige nu er det helt forbudt at stille spørgsmålet. Men jeg gør det alligevel«.\nEn falsk modsætning\nI Berlingske var redaktør Simon Bendtsen klar til at fremhæve Rebiens udtalelser, som »… på befriende vis tager både et iltert temperament, skarpe holdninger og en god portion frygtløshed med ind i debatten«.\nJyllands-Posten kårede Lars Rebien til en af ugens vindere med ordene: »Pluspoint til tidligere Novo-topchef Lars Rebien Sørensen for at levere et nyt modigt indspark i en svær tid og debat«. Og i en leder om sagen i det lille erhvervsmedie Bootstrapping lød overskriften: »Hvor længe endnu? Skal vi ødelægge vores samfund for at frelse de få?«.\nOverdrivelse fremmer forståelsen, siges det. Det kan i den aktuelle situation være rigtigt nok, hvis det handler om at reducere smittespredningen. Men problemet her ligger i dyrkelsen af en falsk modsætning. I det ene ringhjørne placeres en regering, der fører en helt overdreven og kostbar nedlukningspolitik. I det andet hjørne placeres realistiske erhvervsfolk, som ved, hvor skoen trykker, og som synes, det er gået alt for vidt.\nMen sådan er skillelinjen reelt ikke. Heller ikke hvis man læser Lars Rebiens udtalelser i deres helhed. Han er kritisk over for, at Danmark som andre lande var for dårligt forberedt og havde sparet sig til for ringe testkapacitet og for få værnemidler. Men på den baggrund siger han om de aktuelle indgreb: »… jeg tror simpelthen ikke, at vi havde forudsætningerne for at gøre andet«.\nUnødvendigt at bruge krudt på\nRebiens udtalelser handler således især om, hvor kostbar en meget lang fortsat nedlukning vil blive. Det har han helt ret i. Det burde også være så indlysende, at et massivt politisk flertal er ganske enige.\nDet er unødvendigt at bruge krudt på at argumentere imod en strategi for en meget lang nedlukning. Ingen betydende politisk faktor i dette land har foreslået det. Hele regeringens erklærede politik og aktuelle indgreb sigter på det modsatte: at bremse en uoverskuelig stærk stigning og dermed vinde tid til en gradvis genåbning.\nÅrets store problem for dansk økonomi er heller ikke regeringens restriktioner. Det er, hvordan coronaen har ramt verdensøkonomien. Når man er færdige med de konfrontatoriske overskrifter og dyrkelse af falske modsætninger, når vi – som også Rebien langt nede i interviewet – frem til den egentlige substans: Hvordan udfolder man den svære balancegang, hvor restriktionerne i næste fase gradvist hæves, og vi får etableret et forløb, hvor covid-19 ikke spreder sig voldsomt på kort tid, men hvor alle kræfter sættes ind på at bruge andre midler end en omfattende nedlukning: målrettet testning, fastholdelse af de lette metoder til at reducere smitten osv.\nSom DI-direktør Lars Sandahl Sørensen forklarede i tirsdags:\n»Det er vigtigt, at vi ikke genåbner Danmark på en måde, hvor vi risikerer et stort sundhedsmæssigt tilbageslag. Det har ingen – bestemt heller ikke erhvervslivet eller økonomien – gavn af. Det handler om at gå målrettet, gradvist og klogt til værks. Og det handler om at sikre, at alle bakker op og bidrager«.\nNår medierne de kommende uger skal fremme og præcisere den diskussion, vil det være befriende at slippe for de stråmænd, som rubrikmagerne så flittigt har konstrueret i den seneste uge.\nOg skulle de alligevel få lyst at give los, kan de passende nyse i ærmet i stedet."}
{"date":"2020-04-02T10:01:04+02:00","url":"https://politiken.dk/search/art7729285/S%C3%A6t-de-offentligt-ansatte-ned-i-l%C3%B8n","author":"Jakob Sejergaard","title":"","text":"Jeg foreslår, at vi tager 25 procent af lønnen fra de offentligt ansatte, så længe de er sendt hjem.\nSom hjemsendt folkeskolelærer, der godt nok skal planlægge fjernundervisning, men alt andet lige ikke skal udføre det samme job som vanligt, er det underligt at se til, mens ansatte i den private sektor mister deres arbejde eller kun kan få 75 procent af deres løn, og det kun, hvis de holder fem dages ferie.\nMin arbejdsplads er lukket, og forældrene skal undervise deres børn, men jeg er hjemsendt med fuld løn uden noget krav om at holde ferie.\nDen danske stat har brug for penge til at holde hånden under den private sektor, som efter krisen skal genskabe arbejdspladser og få Danmark ud af den økonomisk svære situation, vi står i nu.\nDertil kommer, at andre offentligt ansatte – læger, sygeplejersker og andet sundhedspersonale, politi og beredskab – står over for en meget stor opgave, som de skal kompenseres for økonomisk. Lad os stå sammen i en svær tid."}
{"date":"2020-04-02T10:00:50+02:00","url":"https://politiken.dk/search/art7734166/Offentligt-ansatte-er-ikke-noget-B-hold","author":"Torben Fleckner","title":"\n      Lærer går i clinch med lærer:\n      Offentligt ansatte er ikke noget B-hold","text":"Mens flertallet af os danskere har en oplevelse af, at denne coronakrise er en opgave, som vi skal løse i fællesskab, forsøger nogle alligevel at inddele os i et A-hold og et B-hold. ​\nEt eksempel er folkeskolelærer og medlem af de konservative Jakob Sejergaard, som i Politiken 29. marts foreslår, at offentligt ansatte skal have skåret helt op til 25 procent af lønnen, mens de er sendt hjem.\nNu er ingen, således heller ikke offentligt ansatte, skyld i coronakrisen. Det ved Jakob Sejergaard formodentlig godt, så selvom han appellerer til sammenhold, er hans hensigt en anden.\nUden at skrive det direkte formår Sejergaard nemlig at inddele danskere i et A-hold og et B-hold. A-holdet udgøres af den private sektor, som, ifølge Jakob Sejergaard, efter krisen skal genskabe arbejdspladser og få Danmark ud af den økonomisk svære situation, vi står i nu, mens B-holdet udgøres af ansatte i en, må man formode, uproduktiv offentlig sektor.\nDet er en meget forenklet opfattelse af, hvordan det danske samfund fungerer. Det danske samfund udgøres af en stærk offentlig sektor, som i et samarbejde med repræsentanter fra offentlige og private organisationer og virksomheder skaber og udvikler Danmark. ​\nNetop derfor formår det danske samfund at håndtere den aktuelle udfordring, at skåne vores ældre og svage medborgere fra coronavirus og samtidig føre det store flertal af danskere økonomisk trygt gennem krisen.\nVores særlige samfundskonstruktion gør, at vi danskere er i stand til at håndtere ganske store og komplekse opgaver som f.eks. coronakrisen i fællesskab. Derfor giver det ikke mening at tale om, at nogle grupper i det danske samfund skal gå ned i løn og andre ikke.\nDer er ikke brug for at opdele danske lønmodtagere i et A-hold og B-hold, da den offentlige sektor og den private sektor er hinandens forudsætninger, ikke hinandens modsætninger. Der er brug for, at vi i fællesskab tager hånd om fælles udfordringer."}
{"date":"2020-04-02T09:54:21+02:00","url":"https://politiken.dk/search/art7737317/Gymnasier-frygter-snyd-ved-digital-eksamen","author":"","title":"\n      Gymnasier frygter snyd ved digital eksamen","text":"Du er gymnasieelev og skal til din afsluttende eksamen i 3.g. Karakteren afgør, om du kan komme ind på dit drømmestudie.\nMen årets eksamen kan du tage fra din seng. Den bliver afholdt virtuelt, og derfor har du mulighed for at bruge ureglementerede hjælpemidler eller søge råd hos forældre eller venner.\nFristende? Det frygter Danske Gymnasier, som nu lufter en bekymring for, om coronavirussets udbrud medfører, at forårets eksamener skal afholdes digitalt med elever i isolation og dermed åbner for snyd.\n»Vi har ikke en chance for at kontrollere, om man får sin kloge onkel eller dygtige storesøster til at hjælpe sig, og dermed bliver det ikke et validt resultat, man kan få med virtuelle eksamener«.\n»Og så er der den indlysende risiko, at teknisk udstyr kan gå ned«, siger Birgitte Vedersø, formand for Danske Gymnasier.\nGymnasieelever er også bekymrede\nMartin Mejlgaard, formand for Danske Gymnasieelevers Sammenslutning, tilslutter sig bekymringen.\nDet handler om elevernes retssikkerhed, siger han.\n»Det, at man skulle sidde og tage sine eksamener hjemme i stuen, ville være utrolig problematisk. Der er en risiko for, at man kan få hjælp«.\n»Vi oplever ikke, at en masse elever snyder normalt. Men det er klart, at når risikoen er der på den måde, den vil være i dette tilfælde, kan man ikke garantere det«.\nLars Kunov er direktør for Danske Erhvervsskoler og -Gymnasier. På flere af disse skoler har man forsøgt sig med virtuel eksamen.\nNogle steder har det virket. Andre steder har man oplevet tekniske nedbrud.\n»Og i forhold til snyd har man blandt andet sagt, at der skal være en bisidder med, som ikke er et familiemedlem, og som tager ansvaret for, at den, der sidder bag skærmen, er den rigtige person, og at der ikke er andre i rummet«.\nHan tror dog ikke, at den metode kan overføres til et helt lands studentereksamener.\n»Teknologisk og fagligt kan man gøre det. Men det vil være svært, og det vil være et forsøg af dimensioner, hvis man forsøger sig med hele studentereksamen til sommer«."}
{"date":"2020-04-02T09:41:55+02:00","url":"https://politiken.dk/search/art7736877/Italiensk-borgmester-der-fulgte-en-droneoverv%C3%A5gning-gik-viralt-efter-at-han-r%C3%A5bte-ud-af-dronens-h%C3%B8jtalere-til-to-teenagere","author":"Martin Bjørck, italienskorrespondent","title":"\n      Italiensk borgmester, der fulgte en droneovervågning, gik viralt, efter at han råbte ud af dronens højtalere til to teenagere","text":"I entreen bliver snørebåndet bundet, og de blå plastikhandsker og mundbindet bliver trukket på. Filippo Grossi, 38, fra byen Nembro i Bergamo-provinsen, åbner sin hoveddør for første gang i tre dage og træder ud på gaden. Han skal ud at handle. Under karantænen er det påbudt, at man gør det så sjældent som muligt og ellers bliver derhjemme. Kun én person ad gangen fra hver hustand må gå ud. ​​\nMen selv om Filippo Grossi slentrer for sig selv hen ad fortovet på vej til købmanden, så er han ikke alene. Cirka 15 meter i luften over ham svæver en propelleret hvid dims på størrelse med en pizzabakke. Det er en drone.\nDen lyder som en tunet knallert, og man hører den tydeligt, når der som nu ikke er anden trafikstøj til at skjule den. Den fjernstyrede drone er sat i luften af det lokale politi for at kontrollere, om borgerne overholder forbuddet mod at færdes udenfor. Et forbud, der gælder, medmindre man skal handle dagligvarer eller medicin. For Filippo Grossi er lyden fra dronen lig med lyden af tryghed.\n»Der er jo en grund til, at vi skal blive indendørs. Det er, fordi vi smitter hinanden. Hvis en drone hjælper med at holde folk hjemme, så er det helt fint. Næsten alle familier i vores provins er personligt berørt af coronavirussen. De fleste har oplevet mindst et dødsfald», siger Filippo Grossi, hvis onkel lige nu svæver mellem liv og død på intensivafdelingen på Varese hospital.\nAf Italiens over 12.000 coronadødsfald er mere end 2.000 i Bergamo-provinsen.\nStor efterspørgsel på droner\nDet var den italienske luftfartsstyrelse, Enac, der i sidste uge offentliggjorde, at man har givet autorisation til, at politiet og kommuner kan anvende droner i forbindelse med covid-19-undtagelsestilstanden. Dronerne skal være mindst 15 meter over jorden og må ikke veje mere end 25 kilo. De må bruges i byområder og i landsbyer.\n»Vi har fået virkelig mange henvendelser fra kommuner og politi i hele landet, som har ønsket at bruge droner til at kontrollere borgerne«, fortæller vicegeneraldirektør i Enac, Alessandro Cardi til Politiken.\nAutorisationen fra luftfartsstyrelsen har dog blot været et spørgsmål om formalia, for politiet kan gøre, som de vil, i en krisesituation, forklarer Alessandro Cardi.\n»Vi har skullet sikre os, at de overholder luftfartssikkerheden i forhold til afstanden til for eksempel lufthavne, men  vi kan ikke regulere, hvor mange de sætter i luften, og de har heller ingen pligt til at oplyse om antallet af droner«, siger han, men anslår, at der vil blive anvendt op mod 10.000 droner i indsatsen.​​\nFor lokalpolitiet i Nembro er dronerne er vigtigt redskab lige nu: »Mange af vores kolleger er sygemeldte på grund af corona, så det her er med til at effektivisere vores indsats nu og her«, udtaler Marco Pera fra lokalpolitiet i Nembro i Bergamo-provinsen til Eco di Bergamo tv.\nDroner er taget flittigt i brug over hele landet. I byen Consegliano i regionen Veneto skriver borgmester Fabio Chiero på sin facebookside, at han har hyret eksterne droneoperatører til at kontrollere ovenfra.\n»Løbere, klapvogne og sportsfolk. Alt vil blive identificeret og rapporteret til politiet«, siger borgmesteren. Tråden under hans facebookopslag er fyldt med positive reaktioner fra borgere i hans kommune.\nEn siciliansk borgmester, der fulgte en droneovervågning fra et kontrolrum, gik viralt, efter at han råbte ud af dronens højtalere, da han fik øje på to teenagere, der ikke fulgte udgangsforbuddet. ​\nDet italienske indenrigsministerium oplyser, at over 92.000 mennesker er blevet sigtet for at overtræde restriktionerne, heriblandt en coronapositiv mand fra Sciacca på Sicilien, som var ude at handle, selv om han var sat i hjemmekarantæne. Han risikerer op til 12 års fængsel.\nEn trussel mod demokratiet\nSiden coronakrisen ramte Europa, er der sket et skred i den måde, vestlige stater anvender overvågningsmetoder på.\nI Italien bruger man ud over droner også sporing ved hjælp af mobildata som overvågningsmetode, ligesom borgere opfordres til at downloade apps, hvor de løbende skal oplyse om deres sundhedstilstand.\nFabrizio Tassinari, leder af School of Transnational Governance ved Europa-universitetet i Firenze, er bekymret for, hvad der vil ske med de hastelove, der har tilladt en ny form for overvågning i Italien, når coronakrisen ikke længere er en helbredskrise. Han forudser, at der vil komme en langvarig politisk krise, hvor der vil være stort behov for at debattere magtbalance og politisk styring.\n»Det er klart, at folkesundheden vægter højere end retten til privatlivets fred, når det drejer sig om en nødsituation. Men min store bekymring er, hvordan disse hastelove, der griber så langt ind i borgernes privatliv, vil blive debatteret efter krisen«, siger han til Politiken: »For det er farligt for demokratiet ikke at have en grundig parlamentarisk debat om, hvordan de love skal formuleres. Ellers kan hastelovene blive misbrugt, og det kan potentielt være ekstremt alvorligt«.\nFabrizio Tassinari nævner som eksempel, at sporing af mobildata også kan bruges til at skaffe følsomme oplysninger om borgernes helbred. Og beslutningsprocessen er foregået hen over hovedet på folket.\n»Den demokratiske diskussion, vi har set i f.eks. Danmark i disse uger (om Statens Serum Institut, der vil bruge mobildata til at tjekke folks transport- og indkøbsvaner, red.), har vi ikke set i Italien. Efter helbredskrisen vil der være nogle store og vigtige spørgsmål om f.eks. persondatasikkerhed og statens magt, som er nødt til at blive adresseret«, siger Fabrizio Tassinari .\nFor borgerne i Bergamo overskygger bekymringen for at miste et nært familiemedlem lige nu langt overskuddet til at deltage i sådan en politisk debat.\n»Vi har slet ikke tænkt så langt, tror jeg. Vi tænker mest på, hvordan vi kan få bugt med den her virus, der ødelægger så meget. Det er det vigtigste lige nu«, siger Filippo Grossi fra Nembro i Bergamo."}
{"date":"2020-04-02T09:07:16+02:00","url":"https://politiken.dk/search/art7736624/Nybagte-krov%C3%A6rt-Tanja-melder-klar-med-30-v%C3%A6relser-til-isolerede","author":"Per Munch","title":"\n      Nybagte krovært Tanja melder klar med 30 værelser til isolerede ","text":"Det er kun en måned siden, Tanja Hollerup overtog Hundested Kro med selskabslokaler, lørdagsbal, gårdhave, værtshuset Fadeburet, hvor man stadig må ryge, og 30 værelser. Men så tjekkede coronavirussen ind.​​\nOg der blev helt stille på det gamle hotel i okkergult bindingsværk og tegltag, som Tanja Hollerup ellers drømmer om at omdanne til et musikhotel i den gamle havneby ved Isefjord, hvor hendes familie har boet i fem generationer.\nJulie Berthelsen og Jakob Sveistrup var allerede booket til at spille de næste to fredage. Men nu må den nybagte krovært i stedet selv improvisere.\nFørste skridt var at indføre en dagens ret til 85 kroner som takeaway, og som hun også selv kører ud med. Og andet skridt er at tilbyde kommunerne de ledige værelser, hvis de har borgere i nød, socialt eller sundhedsmæssigt.\n»Hvorfor ikke hjælpe, hvis jeg kan gøre noget godt og samtidig tjene en smule penge«, siger Tanja Hollerup, der begyndte på kroen som opvasker som 13-årig og siden har arbejdet i lokalerne som tjener, restaurantbestyrer og sangerinde.\nLige nu har hun en kriseramt kvinde boende, der ligger i skilsmisse. Et par, der røg ud af deres lejlighed. En mand, der blev smidt ud af sin campingvogn, er blevet indkvarteret. Og i går eftermiddags ankom en midaldrende hjemløs mand med sin hund og en støtteperson fra Halsnæs Kommune.\nManden skal være i covid-19-isolation.\nNår han nu er blevet indkvarteret på sit værelse, kommer dagens ret direkte til døren, og han må kun gå ud for at lufte sin hund. Ikke fordi han er syg eller har symptomer, men fordi man frygter, at en person, der lever på gaden, ellers vil komme i kontakt med alt for mange mennesker.\nBliv væk fra byen\nSamme tankegang ligger bag den indsats, som Danhostel, Danmarks Vandrerhjem, står bag.\n17 af deres vandrerhjem, der ellers var lukkede på grund af corona, har nu taget imod hjemløse og socialt udsatte, som kan få et sted at sove og noget mad uden at skulle farte rundt i midten af byen og lede efter flasker og mad i skraldespande. Med den fare for smitte af sig selv eller andre, det medfører.\n»Vi har ikke taget beslutning om at åbne for smittede eller muligt smittede. Men vi har valgt at gøre en forskel for samfundet ved at hjælpe for eksempel de hjemløse«, siger sekretariatschef Mads Stendorf Hansen.\n​\n​\nBella Center er klar\nOgså Københavns store messeområde Bella Center ville kunne komme i spil, ligesom det er sket for messehallerne ved Stockholm, Milano og Barcelona, efterhånden som coronavirussens konsekvenser har bredt sig.\nBella Centers administrerende direktør, Allan Agerholm, vil ikke udtale sig hypotetisk. Det, synes han, situationen er alt for alvorlig til. Men han siger:\n»Vi står klar, hvis myndighederne beder os om det. Det lover jeg«.\nOppe i Hundested er Tanja Hollerup allerede i fuld gang med at leje ud til mennesker, der er i nød.\nDerudover har hun også langtidskunder, håndværkere og folk, der venter på at kunne rykke ind i en bolig.\nNår man spørger hende, hvorvidt nogle af de øvrige gæster har beklaget sig over, at kroen nu også kan blive anvendt til folk, der kan have symptomer på covid-19, så svarer hun:\n»Det har ingen sagt noget om. Tværtimod«.\n»Jeg har fået mails i min indboks fra folk, jeg overhovedet ikke kender. Folk synes, det er fantastisk, at jeg har taget det her initiativ, der er meget hjerterum i den her tid«.\nSådan siger kroværten, der arbejder 12-14 timer om dagen, men alligevel ikke har kunnet betale husleje i denne måned.\n»Det kniber allerede nu. Hvis jeg ikke kan få del i en hjælpepakke, der kan dække nogle af de faste udgifter, så går det ikke. Det vigtigste er strøm, vand og varme. Og så har jeg ikke betalt husleje for at kunne give løn. Det andet må vente, for hvis jeg ikke har nogen ansatte, så har jeg ikke noget hotel«."}
{"date":"2020-04-02T08:56:30+02:00","url":"https://politiken.dk/search/art7737043/Danske-Medier-Hj%C3%A6lpepakke-holder-h%C3%A5nden-under-en-branche-i-kn%C3%A6","author":"","title":"\n      Danske Medier: Hjælpepakke holder hånden under en branche i knæ","text":"Den politiske aftale, der giver de danske medier mulighed for at blive kompenseret for tabte annonceindtægter, holder hånden under de medier, som har allermest brug for det.\nDet siger formand for brancheorganisationen Danske Medier Jesper Rosener, der også er administrerende direktør i Jysk Fynske Medier.\nOnsdag aften blev et flertal i Folketinget enige om en hjælpepakke til den danske mediebranche.\n»Kompensationsordningen vil forhåbentlig betyde, at vi kan undgå flere medielukninger, og at vi kan undgå reduktion i antallet af udgivelser, afskedigelser og i sidste ende tab af arbejdspladser, siger Jesper Rosener.\nDet er både trykte og digitale dagblade, fritstående digitale nyhedsmedier, ugeaviser, kommercielle radioer, magasiner og fagblade, som kan søge om at få dækket en del af de tabte annoncekroner.\nMedierne skal være tilmeldt Pressenævnet for at få økonomisk hjælp.\nForventningen er, at ordningen vil komme til at koste i omegnen af 180 millioner kroner i 2020, men der er ikke noget loft.\nOrdningen sikrer kompensation på 60 procent af den samlede nedgang i annonceindtægter, hvis nedgangen har været på 30-50 procent.\nEr der tale om en samlet nedgang i annonceindtægter på 50-100 procent, får medierne 80 procent i kompensation.\nDermed er kompensationsgraden mindre, end hvad Danske Medier umiddelbart havde foreslået forud for forhandlingerne.\nHer efterspurgte brancheorganisationen, at der skulle gives 80 procent i kompensation til alle medier med et tab over 20 procent. Alligevel er Jesper Rosener tilfreds.\n»Hjælpepakken er en hjælpende hånd. Dog ikke mere end at medierne selv betaler hovedparten af annonceindtægtstabet, og sådan skal det også være, siger han.\nFlere medier har allerede følt sig nødsaget til at fyre medarbejdere. Det gælder blandt andet netmediet Altinget og koncernen Berlingske Media, som huser Berlingske, B.T. og Weekendavisen.\nOg lokalavisen Helsingør Dagblad er blevet så hårdt ramt, at den risikerer at lukke i slutningen af april.\nJesper Rosener tror dog ikke, at hjælpepakken vil gøre en forskel for de besparelser, der allerede er planlagt.\n»Det er vigtigt at tænke på, at der nok er mange af de medier, der de sidste dage har været ude med nedskæringer, som havde forventet, at der ville ske noget i forhold til en hjælpepakke.\n»Om nogen gør om på deres beslutninger, tror jeg næppe. Men det kan forhåbentlig gøre, at nogen vil vurdere anderledes i de beslutninger, der ligger foran dem, siger han."}
{"date":"2020-04-02T08:56:28+02:00","url":"https://politiken.dk/search/art7737252/Udend%C3%B8rs-undervisning-og-opdelte-klasser-blev-diskuteret-p%C3%A5-m%C3%B8de-med-minister","author":"Kristoffer Kræn Sørensen ","title":"\n      Sådan genåbner vi skolerne: \n      Udendørs undervisning og opdelte klasser blev diskuteret på møde med minister ","text":"Mens kampen mod coronavirus kun lige akkurat har nået kogepunktet over det meste af Europa, optegner regeringen i Danmark en plan for, hvordan man langsomt genåbner skoler og andre store institutioner i samfundet.\nHer har undervisningsminister Pernille Rosenkrantz-Theil (S) kørt åbent modus. Alle interessenter får et ord med, når der inden påske - det er i hvert fald planen - skal lægges en foreløbig strategi for at åbne skolerne igen.\nDerfor var skolens parter tirsdag inviteret til et digitalt møde med undervisningsministeren, der stillede et på overfladen simpelt spørgsmål: Hvordan åbner vi bedst skolerne igen?\nPolitiken Skoleliv har talt med en række kilder, der deltog på mødet, for at give et indblik i, hvilke overvejelser regeringen gør sig.\nIfølge dem er nogle af forslagene på bordet, at man rykker undervisning udendørs, deler klasser op og prøver at afvikle noget af skoledagen forskudt. Og så skal der prioriteres blandt eleverne, så man sender nogle grupper i skole, mens andre kan se frem til flere dage med hjemmeundervisning.\nFælles for samtlige af tiltagene er, at der er fordele og ulemper ved dem alle. Valget er regeringens, der må levere svarene på en vifte af spørgsmål, inden de svære valg må træffes.\nHvordan skal skolegangen se ud?\nNår skolerne på et eller andet tidspunkt på den anden side af påske begynder at ringe ind til time, vil skolegangen have skiftet udseende, og de færreste tror på, at skolen kommer til at ligne sig selv før tidligst efter sommerferien.\nFra et sundhedsfagligt synspunkt er det vigtigste for skolerne at forbedre hygiejnen og mindske risikoen for, at børnene smitter hinanden, for ellers kan coronavirussen blusse op igen og sprede sig med stor hast. Det siger Allan Randrup Thomsen, der er professor i eksperimentel virologi ved Det Sundhedsfaglige Fakultet ved Københavns Universitet.\n»Det vil være farligt at slippe tøjlerne helt fra den ene dag til den anden. Der skal selvfølgelig tages foranstaltninger. Der skal indføres håndvaskning, og der skal åbnes gradvist.«\nDet bliver desuden nødvendigt at undgå, at eleverne sidder i store grupper, siger Randrup.\n»Man kan udnytte skolernes størrelser ved, at man eksempelvis deler klassen over to lokaler, så de ikke behøver at sidde tæt. På den måde kan man åbne en halv skole op. Man kunne også lade børnene gå i skole i to skift og få mere plads på denne måde,« siger han.\nIfølge Politiken Skolelivs oplysninger gjorde Pernille Rosenkrantz-Theil det klart på mødet tirsdag, at skolernes genåbning vil ske i et lavt tempo, og at man bliver nødt til at prioritere mellem forskellige elevgrupper, også selv om skolerne officielt åbner.\nDerefter blev det blandt andet foreslået, at man rykker noget undervisning udendørs, hvis det er muligt. Et andet bud lød, at klasserne deles op i hold, der er på skolen skiftevis, mens andre bliver hjemmeundervist. Det blev også foreslået, at man prioriterer i fagene, så man bruger mere tid på fag, der kan gennemføres under ordnede forhold.\nHvad angår forslaget om holdinddeling bemærkede mindst to interessenter på mødet, at det vil gøre det yderst vanskeligt for skolerne logistisk og sundhedsmæssigt. Hvis en klasse bliver delt ind i to hold, hvor det ene bliver undervist om eftermiddagen, vil det betyde, at der skal gøres rent mellem de to hold, eller at hver halve klasse skal have sit eget lokale. Og ikke alle skoler har den kapacitet.\nHvem skal i skole først?\nNår genåbningen skal være gradvis, undgår man ikke, at der skal prioriteres mellem de forskellige grupper af elever. Her er det for regeringen tilsyneladende et vigtigt princip, at man sender de elever i skole, der har mest brug for det. Men hvad den formulering dækker over, står ikke helt klart.\nBlandt de grupper, der nok selv vil mene, at de bør prioriteres højt, er de afgående 9. klasser. Der er også umiddelbare sundhedsmæssige fordele ved at sende de ældste elever tilbage først, siger Allan Randrup Thomsen.\n»Det nemmeste vil være at få de ældste ind først. Det er nemmere at forklare de ældste børn, at de skal vaske deres hænder og holde afstand. Så det er mere hensigtsmæssigt, at de små er derhjemme længere tid end de ældre børn,« siger han.\nFlere af skolens parter påpeger omvendt, at det vil frigive tusindvis af forældre, der derfor kan koncentrere sig om at passe deres job, hvis man tager de yngste ind først. Desuden mærker de små elever i højere grad den manglende struktur, og flere fortæller, at de frygter, at trivslen tager et stadig mere massivt dyk, jo længere de små elever bliver undervist derhjemme.\nEn sidste pointe lyder, at det for skolerne vil være en fordel at sætte eleverne tilbage trinvis - altså hele indskolingen, mellemtrinnet eller udskolingen på én gang. Det vil gøre det nemmere for skolerne at få skemaerne til at gå op, og lærerne vil ikke skulle undervise både i klasseværelset og via fjernundervisning.\nEt sandsynligt scenarie lyder, at indskolingen og afgående elever får forrang, men intet er besluttet.\nHvad gør vi med de særligt udfordrede?\nEn gruppe, som flere af skolens interessenter og også ministeren selv gerne vil prioritere, er de udsatte børn og elever med særlige behov.\nDe betaler den højeste pris for at være fraværende fra skolen, og det bør prioriteres at få dem tilbage som nogle af de første, mener flere af skolens aktører.\nMen selv inden for gruppen af børn med særlige behov må man prioritere. Nogle skoler har eksempelvis en meget høj koncentration af udfordrede elever, og da man ikke kan sende hele skoler tilbage på én gang, blive det nødvendigt at differentiere endnu mere.\nPå mødet med ministeren blev det også bemærket, at der for personalet kan være en risiko forbundet med at åbne specialskoler og klasser som det første. Nogle specialskolebørn har grænsesøgende adfærd, og det gør personalet til en udsat gruppe.\nFlere er også modstandere af, at man som det første samler svage grupper i skolen, fordi det er stigmatiserende. Derfor er regeringens valg også her komplekst.\nHvad er erfaringerne fra udlandet?\nHvis regeringen skulle kigge til udlandet, er Singapore et af de få lande, der kan give inspiration til, hvordan man åbner skolerne. Her begyndte grundskoleelever allerede forrige mandag at vende tilbage til dagligdagen. Men eleverne var nøje udvalgte, og forberedelserne havde været undervejs i et stykke tid.\nPå forhånd blev skolerne totalrengjorte. Cafeterierne blev spulet og tæpperne vasket. Den form for grundige hygiejnetiltag bliver også en del af den danske skoleåbning, fortæller samtlige af de mødedeltagere, Politiken Skoleliv har snakket med.\nAlle elever, der for nylig var vendt tilbage fra udlandet til Singapore, måtte vente 14 dage med at se deres klassekammerater, mens de brugte tiden med hjemmearbejde. For de yngste børn er der indført sundhedstjek to gange dagligt. Og så er der tildelt pladser til eleverne, der ikke må dyrke fritidsaktiviteter, når de ikke er i skole.\nEt andet eksempel på et land, der har lettet på restriktionerne, er Japan. Her har det nationale sundhedspanel, der er landets udgave af Sundhedsstyrelsen, anbefalet, at skolerne kan begynde at åbne igen i løbet af april, hvis de sørger for grundig ventilation i klasseværelserne og at undgå større samlinger af elever på samme sted.\nPå samme måde er elever og personale blevet bedt om at holde afstand og bære masker. Elever vil også jævnligt blive bedt om at tage deres temperatur. Hvis der bliver konstateret et smittetilfælde, skal eleven og dens nærmeste venner sendes hjem i isolation.\nDet kan lyde omstændigt, men det bliver vigtigt, at der stadig bliver holdt øje med børnenes tilstand, når skolerne i Danmark åbner.\n»Selv om de fleste børn ikke bliver alvorligt syge, så ved vi også, at personer uden symptomer kan sprede infektionen. Så ud fra er sikkerhedssynpunkt, bør vi have et øje på børnene,« siger Allan Randrup.\nSkal eksaminerne gennemføres?\nUanset om de afgående elever kan se frem til at gå til en eksamen eller ej, er det afgørende for alle, at der bliver truffet en beslutning allerede i disse dage, så de kan fremlægges allerede i denne uge - efter sigende allerede fredag.\nFlere nævner, at de ældste elevers uvished omkring deres eksaminer opleves som uretfærdig. Det vægter i den forbindelse højt, at der i disse dage trækkes prøvefag til eksamen. På flere skoler har elever med andre ord fået tildelt en eksamenplan uden at vide, om den bliver til virkelighed.\nOm afgangseleverne kan se frem til en fuld eksamen eller en deleksamen, hvor man skærer nogle fag væk, er et åbent spørgsmål.\nFlere af skolens parter mener, at der skal være færre eksaminer, men at de skal gennemføres.\n»Det ville være en overraskelse, hvis ikke afgående elever bliver tilgodeset,« som en udtrykket det.\nMen enkelte har også luftet ideen om helt at droppe eksamen og videreføre elevernes årskarakterer.\nPernille Rosenkrantz-Theil fik tidligere under coronakrisen beføjelser til at aflyse eksaminerne, så folkeskolens 9. og 10. klasse afsluttes med årskarakterer i stedet for eksaminer.\nSpørgsmålet er, om hun får brug for sine nye værktøjer. Svaret ligger efter alt at dømme og venter om højest et par dage.\nArtiklen er bragt på Politiken Skoleliv."}
{"date":"2020-04-02T08:47:11+02:00","url":"https://politiken.dk/search/art7724033/Sm%C3%A5sk%C3%B8r-fascinationshistorie-om-det-gr%C3%A5digste-menneske-nogensinde-tog-pludselig-en-helt-anden-retning","author":"Kim Skotte","title":"\n      Småskør fascinationshistorie om 'det grådigste menneske nogensinde' tog pludselig en helt anden retning","text":"Lauren Greenfield er blevet verdenskendt for sine skildringer af rigdom og ungdom i en epoke, hvor man ligefrem kunne tale om en ’generation wealth’. Det har hun gjort som fotograf og filmskaber med et blik, der både er dokumentarisk og så skarpt æstetisk iscenesat, at de største kunstmuseer og de vigtigste filmfestivaler har været lige begejstrede for projekter som ’Generation Wealth’, ’Girl Culture’, ’Beauty CULTure’ og ’kids + money’.​\nOgså i sin seneste film ’The Kingmaker’ stiller hun skarpt på rigdom og kvindekøn, men i en noget anden kontekst. ’The Kingmaker’ er et portræt af Imelda Marcos. Filippinernes tidligere førstedame, der sammen med sin mand Ferdinand Marcos regerede det store ørige med hård hånd i 21 år, indtil det stenrige og magtfuldkomne par i 1986 blev smidt på porten af en revolution. De nåede at rage så mange penge sig, at de efter at have ’skummet’ anslået 10 milliarder dollar fra den filippinske økonomi, stadig har en uofficiel rekord på dette område.\nImelda Marcos var dengang mest berømt og berygtet for sine mange tusinde par sko, men i filmen, hvor Marcos meget af tiden selv agerer upålidelig fortæller, får man et portræt af et magtmenneske, der er lige dele fantast og strateg. I ’The Kingmaker’ er Imelda Marcos tilbage på den politiske scene. Travlt optaget af at køre sin søn Bongbong Marcos i stilling til noget stort, samtidig med at hun indgår en strategisk alliance med den benhårde populist Rodrigo Dutarte.\n»Jeg blev i første omgang fascineret af en historie, jeg læste i Bloomberg om dyreøen, som Imelda Marcos havde fået indrettet. Så det begyndte som sådan en lidt småskør fascinationshistorie, men så tog tingene fart i en helt anden retning«, fortæller den 53-årige Lauren Greenfield.\nDet gjorde de, da Imelda Marcos gjorde comeback i filippinsk politik i rollen som kongemager for sin søn Bongbong på trods af de tunge skygger, hun stadig kaster fra fortidens brutale undtagelsestilstand. Hvad der i udgangspunktet var tænkt som et enkelt fascinations-interview med Imelda Marcos, udviklede sig til et fem år langt projekt af en noget anden karakter end Greenfields fænomenologiske kulturinstallationer.\nFøler du, at det har forandret dig som filmskaber med sådan et decideret politisk projekt?\n»Ja, jeg følte virkelig, det var en udfordring. Både pga. det politiske, men også fordi jeg kom til at arbejde meget med arkivmateriale, hvad jeg aldrig tidligere havde gjort. Min metode plejer at være noget med at hænge ud med personerne og vise deres verden frem. Men da først Imelda Marcos begyndte at tale om sine dejlige venner Saddam Hussein og Gaddafi og roste Maos Kulturrevolution til skyerne, indså jeg, at jeg nok var nødt til at sætte det ind i kontekst«, forklarer Lauren Greenfield.\n»Når folk ser en dokumentar, tror de i vidt omfang, det er sandheden, de betragter. Da jeg indså, hvor upålidelig en fortæller hun var, indså jeg, at jeg måtte have andre stemmer på banen. Imelda Marcos er enormt karismatisk. Det er svært ikke at tro på hende, og i Filippinerne er der faktisk mange, der stadigvæk elsker hende«.\nOgså selvom Imelda Marcos uden tøven erklærede sig skyldig, da hun blev kaldt det grådigste menneske nogensinde.\nNye tider\nGanske som tilfældet er andre steder i verden i samme tidsrum, har man på Filippinerne oplevet politiske kandidater, som ingen troede, man behøvede tage alvorligt, række ud efter magten. Som Bongbong Marcos og ’sheriffen’ Dutarte, der er ørigets hårdhændede præsident.\n»Så på den led lignede den de fleste af mine film. Der sker næsten altid noget undervejs, som gør, at jeg er nødt til at gå tilbage og begynde forfra med hele klippeprocessen. Det tog mig da også næsten to år at klippe den«, fortæller instruktøren, der har været kendt for sin grundighed, siden hun som ung var tilknyttet det hæderkronede National Geographic.\nMen på de fleste andre måder lignede det overhovedet ikke hendes normale filmiske fremgangsmåde.\n»Det blev en meget kompliceret film at lave. Min klipper og jeg skændtes helt vildt om, hvad det egentlig var for en historie, vi skulle fortælle«.\nEn kompleksitet, som afspejler sig i filmens usædvanlige komposition, hvor Imelda Marcos længe har ordet og først i filmens anden del bliver modsagt af fortidens torturofre. I baggrunden er der så historien om øen med eksotiske dyr, som bliver tilgodeset mere end de fattige på Filippinerne. Og så er der indavlen, understreger Greenfield. Den kan passe på både vilde og politiske dyr.\n»Jeg begyndte med at se hende som et symbol på rigdom og privilegier, men jeg endte med at se hende som et symbol på magt og på den måde, som penge styrer magten«.\n»Filippinerne er et symbol på, at de ting, vi har taget for givet – demokrati, ytringsfrihed, valghandlinger uden manipulation – ikke længere er noget, vi kan tage for givet. Jeg tror, man kan lære af historien, men hvis ikke man lærer af den, er man dømt til at gentage den. Meget af det, der foregår på Filippinerne ligner det, der foregår andre steder. Det er bare mere ekstremt. Vi ved godt, at penge vejer tungt i den politiske proces i USA, men man går ikke ligefrem ud og køber stemmer som på Filippinerne, hvor pengenes rolle er meget åbenlys«.​\nDet viser sig i løbet af filmen, at Imelda Marcos har et temmelig kreativt forhold til sandheden, men Lauren Greenfield mener, at den tidligere præsidentfrue i et eller andet omfang selv troede på sin fortælling.\n»De fandt ikke nogen skeletter. Kun smukke sko«, siger Imelda Marcos om dengang, revolutionen smed Marcos-parret på porten og sendte dem i eksil. Hun så sin ekstravagance og skønhed som en slags kærlighedserklæring til folket.\n»De fattige så mig som en stjerne i nattens mørke«, erklærede hun over for Greenfield.\nOg nu har Imelda Marcos så altså for alvor smidt de smukke slæbere indenfor igen."}
{"date":"2020-04-02T08:09:23+02:00","url":"https://politiken.dk/search/art7737175/Coronavirus-f%C3%A5r-Tivoli-til-at-udskyde-%C3%A5bning-for-anden-gang","author":"Corona­virus","title":"\n      Coronavirus får Tivoli til at udskyde åbning for anden gang","text":"Tivoli i København har valgt at udskyde åbningen af forlystelsesparken til 1. maj grundet udbruddet af coronavirus.\nDet oplyser Tivoli i en pressemeddelelse.\nSåledes vil Tivoli indtil videre åbne én måned senere end planlagt. Den oprindelige plan var, at haven skulle åbne 2. april.\n»Som resten af verden følger vi dag for dag udviklingen af Covid-19 (sygdommen der følger af coronavirus, red.) og den betydning, pandemien har for vores gæster og medarbejderes sikkerhed, siger Tivolis direktør, Lars Liebst.\nDet er anden gang, at Tivoli rykker åbningen længere ind i foråret.\nDa udbruddet med coronavirus i Danmark for uger tilbage medførte, at man ikke længere må forsamles mere end 10 personer, rykkede forlystelsesparken i første omgang åbningen frem til 16. april.\nAt haven ikke rykker åbningen længere end to uger i denne omgang, skyldes statsminister Mette Frederiksens (S) udmelding mandag om, at samfundet måske kan blive åbnet igen så småt efter påske, fortæller Lars Liebst.\n»Det har været meget hårde tider i de sidste mange uger, og selv om der ikke er kommet en fast dato, eller hvem der er med forrest i køen (for genåbningen, red.), så giver det et godt håb.\n»Vi håber naturligvis, at Tivoli og andre inden for oplevelsesindustrien bliver blandt de første, som kan give danskerne noget af det samvær tilbage, de har savnet under krisen. Vi er i hvert fald klar til at åbne dørene med meget kort varsel,« siger Lars Liebst.\nMed samme beslutning om at udskyde åbningen yderligere, har Tivolis ledelse også besluttet at forlænge sommersæsonen.\nDet betyder, at Tivoli først lukker igen 4. oktober.\nHaven var ellers planlagt til at lukke 20. september."}
{"date":"2020-04-02T07:21:40+02:00","url":"https://politiken.dk/search/art7737171/Nu-kan-coronakrisen-m%C3%A6rkes-p%C3%A5-boligmarkedet","author":"Corona­virus","title":"\n      Nu kan coronakrisen mærkes på boligmarkedet ","text":"Foråret plejer normalt at være et tidspunkt, hvor mange sætter boligen til salg, men coronavirusset har betydet færre til-salg-skilte end normalt.\nVed indgangen til april var der 33.725 huse til salg, mens tallet var 7.141 for lejligheder.\nDet er et fald på 3,4 procent for huse sammenlignet med sidste år, mens dykket er 10,5 procent for lejligheder.\nDet viser tal fra Boligsiden.dk, der samler al information om boligannoncer- og salg fra landets ejendomsmæglere og har flere af de store kæder i ejerkredsen.\n»Det er ikke så mange nye sælgere, som vi normalt oplever på denne tid af året«, siger Birgit Daetz, der er boligøkonom hos Boligsiden.dk\n»Det skyldes, at mange boliginteresserede stoppede op, da Danmark lukkede ned, hvilket er helt naturligt og forståeligt«.\n»Men det er vigtigt at understrege, at alting ikke er gået i stå«, siger hun i en skriftlig kommentar.\nEndnu færre sommerhuse er til salg\nEndnu større er faldet i antallet af sommerhuse med til-salg-skilte, som ved starten af april lå på 8.498, hvilket er knap 17 procent lavere end året før.\nSer man på udviklingen den seneste måned, er udbuddet af boliger steget 1-2 procent samlet set, og det hænger også sammen med, at salget i øjeblikket kører på meget lavt blus på grund af coronaudbruddet.\n» Vi oplever, at alle parter på boligmarkedet i øjeblikket bruger ekstra tid på at tænke sig om og på at forberede sig på sit køb eller salg og generelt afventer udviklingen i samfundet«, siger Birgit Daetz.\n»Men der vil fortsat være købere, der har brug for en ny bolig, ligesom der vil være sælgere, der af forskellige årsager skal af med deres bolig. Derfor vil der også fortsat blive handlet boliger - om end i et lavere tempo lige nu«, siger hun."}
{"date":"2020-04-02T07:13:22+02:00","url":"https://politiken.dk/search/art7736275/Herning-Kirke-aflyser-hestemesse","author":"","title":"\n      ATS:\n      Herning Kirke aflyser hestemesse","text":"\n\nDAGENS AFLYSNINGER\n​\nSøndagens hestemesse i Herning Kirke er aflyst på grund af smittefaren.\n​\nMinisterstormen mod kulturminister Joy Mogensen er udsat indtil næste gang, hun klokker i det.\n​\nPræsentationen af journalist Knud Meldgaards efterårskollektion er aflyst på grund af overvældende interesse.\n​\nPå grund af indtrufne omstændigheder er Arnes tur udsat til 2025 eller deromkring.\n​\nOBS\nFor at mindske smittefaren opfordrer Københavns Kommune nu særligt forvirrede borgere til at løbe med uret, når de løber rundt om sig selv.\n​​​\nTV-GUIDE\nI anledning af at genbrugspladserne atter er åbne, vil Phillip Faber i morgen lede DR 1’s seere igennem sangen ’Langt højere affaldsbjerge’."}
{"date":"2020-04-02T07:08:10+02:00","url":"https://politiken.dk/search/art7736207/Amat%C3%B8rspillere-taber-tilf%C3%A6ldig-tr%C3%A6ningskamp-og-s%C3%A5-bryder-helvede-l%C3%B8s","author":"Jeppe Laursen Brock","title":"\n      »Jeg håber, I dør af coronavirus«: \n      Amatørspillere taber tilfældig træningskamp, og så bryder helvede løs ","text":"Efter 12 ubesvarede beskeder til lige så mange forskellige facebookprofiler, tikker der mandag aften klokken 22.38 det første og eneste modsvar ind i messengerindbakken.​​\n»Jeg vil gerne tale med dig«.\nAfsenderen er en ganske almindelig svensker, der bor i Malmø. I sin fritid spiller han hyggefodbold i Skabersjö IF. En lokal klub, der hører hjemme på det næstlaveste niveau i Sverige.\n»Klubben vil ikke have, at vi taler med pressen. Mine holdkammerater er presset af situationen, fordi vi har modtaget ubehagelige beskeder, men hvis jeg ikke fortæller omverdenen vores historie, bliver tingene kun værre«, siger han.\nSpilleren ønsker at være anonym og forklarer, at henvendelserne fra Politiken mildest talt ikke er de eneste, som medlemmer af Skabersjö IF har fået de seneste dage.\nGrundet coronakrisen er spilindustriens udbud skrumpet ind til stort set ingenting. Men i Sverige spiller amatører fortsat venskabskampe ned til det, der svarer til serie 5 eller 6 herhjemme.\nStatsejede Svenska Spel tilbyder ikke kampe fra lavere rækker end division 2 i Sverige, fordi det ifølge deres chef for sportsspil og sikkerhed er vigtigt »at sætte integritet over indtjening« i disse coronatider.\n»Jeg har selv spillet fodbold i division 4 og 5. Jeg ved, at hvis nogle spillere har en stor fest om lørdagen, så dukker de ikke op til kamp om søndagen og det endda til en ligakamp om point. Derfor er det helt forkert og useriøst, at der bliver udbudt spil fra spilselskaber på venskabskampe på det niveau«, siger Dan Korhonen fra Svenska Spel.\nMen det er og har været muligt at spille på kampene hos andre bookmakere kloden rundt. Blandt andet hos Danske Spil herhjemme, der ligesom Svenska Spel er statsejet.\nSkabersjö er blevet en dråbe i en kæmpe svensk sø af amatørklubber, hvis træningskampe har fanget spilindustriens opmærksomhed og dermed eksponeret dem for risikoen for matchfixing.\n»Vi tabte en tilfældig træningskamp 20. marts, hvorefter vi modtog dødstrusler og ubehagelige beskeder fra hele verden. Vores holdleder modtog blandt andet en mail, hvor en person skrev: »Jeg håber, at I dør af coronavirus«. Det er vanvittigt«, siger Skabersjö-spilleren.\nJakob Uddeholt står i spidsen for kampen mod matchfixing i det svenske idrætsforbund, Riksidrottsforbundet. Han mener ligesom Dan Korhonen, at der er sket en markant stigning i matchfixeres interesse i de svenske amatørkampe.\nHan er rystet over historien fra Skabersbjö.\n»Det er forfærdeligt, at ganske almindelige borgere, der blot spiller fodbold for hyggens skyld, modtager dødstrusler og hårde beskeder fra folk, som har spillet på deres kampe. Netop derfor kan vi ikke opfodre spilleindustrien nok til at stoppe med udbyde spil på disse kampe. Det er helt forkert, at det finder sted. De udsætter både voksne og unge mennesker for et stort pres og risiko«, siger han.\nForsøg på matchfixing\n27. marts blev kampen mellem Enhörna IF og Södertälje FF, der spiller i det, der svarer til serie 2 herhjemme, aflyst, fordi en af klubberne fik information om, at kampen ville blive forsøgt fixet. Mandag i denne uge aflyste Eskilstuna FC og Näshulta GoIF deres træningskamp, fordi de blev bestormet af personer, der ville vide mere om deres hold.\nSamme aften kunne man alligevel foruden slutresultatet spille på antal hjørnespark og gule kort i Skabersjös træningskamp mod Västra Ingelstad hos nogle bookmakere. Dog ikke hos Danske Spil, hvor man til gengæld kunne spille på andre ting som for eksempel antallet af mål og første hold til at score.\n»Det er helt forkert, at man overhovedet kan spille på vores kampe. Men det bliver forkasteligt for mig, når jeg kan se, at man tilmed kan spille på antal hjørnespark og gule kort«, forklarer spilleren fra Skabersjö og tilføjer:\n»Jeg ville aldrig tage imod penge. Det er imod alt, hvad mine holdkammerater og jeg står for. Men jeg tror, det er nemt at overtale amatører i andre klubber«.\nIdrætten i Sverige opfordrer til, at alle træningskampe bliver aflyst. Det bunder i skærpede anbefalinger for at forhindre coronasmitte, men det har også fået betydning, at dødstrusler og forsøg på matchfixing er dukket op.\nDet er dog fortsat ikke ulovligt at spille træningskampe, da man i Sverige må samles op til 50 personer i disse coronatider.\nGenerelt er der grund til at være på vagt over for svensk fodbold, som har haft store problemer med matchfixing de sidste mange år, forklarer lektor og forsker Declan Hill. Han er en af verdens førende eksperter i matchfixing og uddanner blandt andre folk fra Uefa i at bekæmpe aftalt spil.\n»Svenskerne er gået direkte ind i et mareridt af organiseret kriminalitet, korruption og matchfixing i blandt andet fodbold, at enhver diskussion om at udbyde spil på sport i Sverige må tage det afsæt. Jeg siger ikke, at de specifikke kampe er fiksede, men de har gjort for lidt for sent og står nu tilbage med store problemer«.\nNogle forfærdelige dage\nHos Danske Spil synes administrerende direktør Niels Folmann ikke, at man har sat indtjening højere end integritet, fordi det ifølge ham kun er muligt at spille meget små beløb på de omtalte kampe.\n»Som verdenssituationen er lige nu, mener jeg, at vi har udbudt kampe på et fint niveau. Det er hverken for lavt eller for højt. Det er samtidig vigtigt for mig at fastslå, at vi ikke vil gå ind i et kapløb med andre spilleselskaber herhjemme om, hvem der har mest på hylderne«, siger han og tilføjer:\n»Det kan godt være, at vi i øjeblikket tilbyder kampe på et lavere niveau, end Svenska Spel gør, men vi ligger højere end andre af vores konkurrenter. Jeg synes, at vi har fundet en god balance, hvor vi udbyder en række spil, som er underholdende, mens vi samtidig beskytter os selv med et øvre loft for, hvor meget kunderne kan spille for, så vi er sikre på, at vi ikke taber mange penge selv, og vores spillere får en fair mulighed for at spille på noget, der foregår ordentligt«.\nEfter mere end et døgns tilløb og tavshed besvarer Skabersbjö-holdleder Jacob Eliasson Politikens e-mail.\nHan forklarer, at de seneste dage har været forfærdelige for den lille skånske klub.\n»Der har være mennesker, som har ringet til mig på min arbejdstelefon for at få oplysninger om vores hold flere gange om dagen. Hvis resultaterne så ikke gik deres vej, modtog jeg en overflod af hadske beskeder på vores facebookside«, siger han og tilføjer:\n»Jeg minder lige igen om, at vi spiller i den næstlaveste svenske række. Verden er i sandhed blevet skør«.\nTidligere har det fremgået af artiklen, at man hos Danske Spil kunne spille på antallet af hjørnespark og gule kort i kampen mellem Skabersjö og Västra Ingelstad. Det er ikke korrekt. Danske Spil udbød andre væddemål som antallet af mål og første hold til at score."}
{"date":"2020-04-02T07:04:36+02:00","url":"https://politiken.dk/search/art7736850/Hvorfor-er-WHO-hele-tiden-uenig-med-Danmark","author":"Anders Legarth Schmidt","title":"\n      Så sker det igen: \n      Hvorfor er WHO hele tiden uenig med Danmark?","text":"Først sagde Verdensorganisationen (WHO) »test, test, test«, mens Danmarks strategi kun var at teste dem, der måske skulle på hospital.\nNu siger WHO, at de mildt covid-19-syge stik imod den danske tilgang skal fjernes fra hjemmet og ligge syge i eksterne isolationsfaciliteteter såsom sporthaller eller hoteller.\nHvorfor pokker er det, at Danmark hele tiden gør noget andet, end WHO anbefaler?\nOg hvorfor er det, at WHO anbefaler noget helt andet, end Danmark gør?\n»Fordi det er en rendyrket WHO classic, der med stor succes har været og bliver brugt på en lang række sygdomme som polio, mæslinger, hiv, tuberkulose«, siger Jens Lundgren, professor i infektionssygdomme ved Københavns Universitet og overlæge på Rigshospitalet.\n»WHO har til alle tider sagt: Test, test, test, isoler den syge væk fra hjemmet, kontaktopspor alle dem, den syge potentielt har smittet, og sæt dem i karantæne, vent og se, om de også udvikler smitte. Gør de det, flyttes de over til de syge i isolationen. Sådan gør du, indtil virus er helt væk. Punktum, slut. Som vi gjorde med polio og sars. Det er normalt super effektiv«, siger Jens Lundgren.\nAsien er WHO-duks\nMange lande i verden følger WHO-strategien og målet om at inddæmme virus og få det udryddet, som det skete med sars i 2002-03.\n»Især i Kina og asiatiske lande bliver tilgangen meget brugt. De opretter hoteller til dem, der ikke er så syge, at de skal på hospital, men isoleres væk fra hjemmet. De må først lukkes ud igen, når to podninger med 24 timers mellemrum er negative. De karantænesætter også alle kontakter til den smittede. Alt er helt efter bogen og meget aggressivt. Folk har intet valg, og det passer nok ikke til et demokrati. Men i Kina har de tilsyneladende fået stoppet smittekæderne og udbruddet med den tilgang«, siger han.\nEr det derfor, at WHO er så glad for flere asiatiske landes coronahåndtering?\n»Ja, naturligvis, men også Australien følger WHO-modellen«, siger han.\nEr der europæiske lande, der bruger den slaviske WHO-tilgang?\n»Nej, ikke mig bekendt. I Europa indlægger vi syge, som har behov, på hospital og får de let syge ud af samfundet ved at lade dem ligge hjemme. Det er også den danske tilgang, så vi tager lidt mere løst på det og isolerer ikke alle væk fra hjemmet«, siger Jens Lundgren.\nHvorfor siger WHO så ikke bare, at Danmark skal følge WHO’s strategi?\n»Fordi WHO kan kun rådgive. Al sundhedspolitik er i alle lande et nationalt anliggende. EU’s sygdomsagentur, ECDC, kan også kun rådgive medlemslandene. Danmark kan konsultere ECDC og WHO for gode råd og vejledning, men de har ingen power. Dem, I har talt med, kan kun rådgive. De kan sige ’bør’, ikke ’skal’. I Sverige er beslutningskraften uddelegeret til sundhedsmyndighederne, mens Mette Frederiksen i Danmark står på mål for beslutningerne«.\nNormalt en effektiv metode\nProfessoren er foruden sit kliniske arbejde på Rigshospitalet leder af det samarbejdscenter i WHO Europe, der i 52 lande skal bekæmpe hiv, tuberkulose og smitsom leverbetændelse.\n»Med hiv er strategien om kontaktopsporing eksempelvis helt rigtig, mine forskergrupper laver ikke andet end at følge WHO-strategien. Problemet er, at de europæiske og danske sundhedsmyndigheder – og mig selv for den sags skyld – ikke mener, at den klassiske WHO-strategi af mange grunde kan bruges mod den nye coronavirus«, siger Jens Lundgren.\nHvorfor kan WHO’s tilgang ikke bruges slavisk?\n»Fordi sygdommen opfører sig anderledes, end vi er vant til fra mange andre smitsomme sygdomme, og derfor ikke passer til den strategi, hvor en virus skal elimineres fra Jordens overflade. Vi kunne måske have haft nået det tidligt i Kina, men det håb må være slukket, når man ser på smittespredningen i hele verden. Og vi forsøger jo heller ikke at inddæmme influenza, som vi gør med ebola. Om vi må acceptere coronavirus i vores samfund, eller om det skal bekæmpes, som WHO ønsker, giver jo nok forskellene i tilgangen«, siger Jens Lundgren.\nDet unikke ved den smitsomme nye coronavirus er, at virus smitter, før symptomer opstår.\nSars kunne inddæmmes og nedkæmpes, fordi den først smittede, når den syge var tydeligt syg. Coronapatienter smitter, flere dage før de bliver syge. Derfor har de smittet andre, før de syge kan findes og og isoleres.\n»Vi kan da godt teste alle med milde symptomer og isolere dem hjemme eller ude af hjemmet. Men hvad med alle de raske, der måske er smittede? De smitter jo også i inkubationstiden, hvor de er uden symptomer. Den smittede, der på dag 3 testes negativ, kan på dag 5 testes positiv og få symptomer på dag 7. Skal alle raske så testes? Hver dag? For testede vi på dag 3, ville den jo være negativ, selv om vedkommende var smittet. Smitteopsporing er altså virkelig svært med den her sygdom« siger Jens Lundgren.\nMange smittede og raske\nProfessoren fortæller om et nyt islandsk studie, hvor 6 procent af helt tilfældigt udvalgte raske borgere uden symptomer blev testet positive.\n»Det åbner et hav af problemer, skal vi så pode alle, når raske islændinge er positive? WHO’s strategi er meget uklar på det her punkt. Den passer på andre sygdomme, men ikke covid-19. Vi har også på Riget podet personale uden symptomer, der var positive. Man kan altså ikke operationalisere WHO’s ’test, test, test’-mantra på en meningsfuld måde«, siger Jens Lundgren.\nHan mener derfor, det giver mening fortsat kun at teste syge med symptomer.\n»Så kan vi isolere dem ude eller hjemme og vælge at opspore alle dem, som den smittede har udsat for smitte og sætte dem i karantæne og isolere dem, hvis de udvikler symptomer. Det var også strategien under inddæmningsfasen (sluttede 12. marts, red.). Men på det tidspunkt valgte myndighederne, at med udbredt samfundssmitte gav det ikke mening«, siger han.\nSpansk syge viser vej\nDen nuværende danske strategi bygger på erfaringer fra den spanske syge om, at ingen skal have kontakt med hinanden. Hvis alle betragtes som potentielt smittede, og vi holder os fra hinanden, vil smitten ikke sprede sig. Derfor har Statens Serum Institut også konstateret, at smittetrykket er faldet fra, at 1 smittet i snit smitter 2,6 andre til, at det nu kun er 1,4.\n»Afbødningen er tilsyneladende lykkedes, så vi nu er på den grønne fladere kurve. Myndighederne arbejder nu på, hvordan vi skal håndtere en meget længere, men mindre eksplosiv epidemi, hvor vi meget langsomt lukker dele af samfundet op, så vi får en kontrolleret spredning, indtil der på lang sigt er flokimmunitet. Men så får vi jo skabt konflikt med WHO, for hvis 50-70 procent skal smittes, vil en masse dø. Og det er stik imod WHO’s mål om, at så få som muligt må dø af en smitsom sygdom, hvorfor udbrud skal inddæmmes og nedkæmpes«.\nSå skal vi acceptere, at rigtig mange danskere skal dø?\n»Ja, desværre, for vi må nok i den grønne kurve acceptere smittekæder. Det skal bare ske så kontrolleret så muligt, så hospitalerne kan følge med. Men et lukket samfund med en ødelagt økonomi og stor arbejdsløshed giver også store sundhedsproblemer, fordi menneskers liv smuldrer. Det er ikke kun de smittede, vi skal tænke på«.\nFlokimmunitet udfordrer\nHvordan bør genåbningen gribes an?\n»Det er super svært og vil kræve meget af os alle, men vi skal sikre, at de, der udsættes for smittes, bedst kan klare det, hvis de skulle blive syge, så vi får flokimmunitet primært blandt yngre til midaldrende, som så beskytter de ældre og svage. Men vi vil risikere plejehjemsudbrud. For alle, der ikke har været smittet, er fortsat modtagelige. Vi betræder helt ny grund med den her nye sygdom, som åbner utallige dilemmaer og svære spørgsmål, som de danske myndigheder netop arbejder på svar på«, siger Jens Lundgren.\nMen flokimmunitet bygger jo på præmissen, at et menneske kun kan blive smittet én gang i livet med covid-19 som med mæslinger eksempelvis. Men er det tilfældet?\n»Det er antagelsen, men vi ved det faktisk ikke. Intet tyder på, at de, der her i første bølge har været smittet, kan blive smittet igen. De har immunitet. Og evolutionsmæssigt vil virus udvikle sig og tilpasse sig os mennesker, men det er en ret ustabil rna-virus, som spontant muterer, så det gyldne spørgsmål er, om den virus, der kommer igen i 2021, minder om den, der florer nu, så en smittet også næste år vil være immun og fortsat beskyttet, eller om man på sigt kan smittes igen, selv om man har været smittet i år«.\nHvor længe varer en eventuel immunitet?\n»Vi ved det ikke. Det udfordrer også vores arbejde med en vaccine, som udvikles på den nuværende virusstamme, for måske bliver det ligesom influenzavirusser, der vender tilbage i forskellige variationer, så vaccinen måske ikke virker optimalt«.\nHvis ikke vi kan udrydde virus, og vi ikke er sikre på immunitet, hvad er håbet så?\n»At virus sæson for sæson vender tilbage i forhåbentlig mildere og mildere form og finder sin plads med os mennesker, uden at vi får alle de her problemer med virus, som vi har lige nu«."}
{"date":"2020-04-02T06:24:38+02:00","url":"https://politiken.dk/search/art7736698/Sammen-hver-for-sig","author":"Philip Ytournel","title":"\n      Dagens tegning:\n      Sammen hver for sig","text":""}
{"date":"2020-04-02T06:13:29+02:00","url":"https://politiken.dk/search/art7737143/USA-s%C3%A6tter-trist-rekord","author":"Corona­virus","title":"\n      USA sætter trist rekord ","text":"USA sætter en trist rekord med 884 registrerede dødsfald det seneste døgn.\nDet er det hidtil højeste antal dødsfald på et døgn i landet, viser en opgørelse fra Johns Hopkins University natten til torsdag dansk tid.\nDet skriver nyhedsbureauet AFP.\nI alt er over 213.000 mennesker konstateret smittet med coronavirus i USA. Heraf er over 8.000 meldt raske igen.\nUSA har samlet set over 5.000 dødsfald som følge af virusset.\nDet er tredjeflest på verdensplan, kun overgået af Spanien med over 9000 døde og Italien med over 13.000 døde.\nDet er anden dag i træk, at USA registrerer over 800 dødsfald på et døgn.\nSpædbarn blandt de dræbte\nEt seks uger gammelt spædbarn med coronavirus i USAer blandt de dræbte. Det er ifølge Reuters det yngste offer for virusset på verdensplan.\nBorgmester i byen Hartford, Connecticut, Luke Bronin bekræftede dødsfaldet onsdag eftermiddag lokal tid på et pressemøde, skriver lokalmediet Fox 61.\n»Test viste i nat, at den nyfødte var smittet med Covid-19 (sygdommen, man får af coronavirusset, red.). Det er absolut hjerteskærende«, siger Luke Bronin.\nNew York er hårdest ramt\nVærst står det til i delstaten New York, der rummer millionbyen New York City. I byen med 8,6 millioner indbyggere er over 1.100 døde som følge af virusset.\nPå verdensplan er over 930.000 personer blevet registreret som smittet. Heraf er over 193.000 meldt raske igen.\nItalien er stadig det land, der har registreret flest dødsfald på et døgn. 27. marts blev der registreret 969 døde med virusset i landet, skriver AFP.\nI Danmark er 3107 personer blevet testet positiv for coronavirusset. 104 er døde, og 146 er i øjeblikket indlagt på intensivafdelinger. Det viste tal onsdag aften fra Sundhedsstyrelsen og Statens Serum Institut (SSI).\n1. april meldte SSI for første gang ud om antallet af raskmeldte danskere efter smitte med coronavirus. Det tal lød onsdag aften på 894.\nUSA's præsident, Donald Trump, der tidligere har nedspillet pandemiens påvirkning i USA, sagde onsdag, at 'vi får et par uger fra nu, der bliver forfærdelige'.\nSøndag estimerede direktør for Det Nationale Institut for Allergi og Infektionssygdomme i USA, Anthony Fauci, at mellem 100.000 og 200.000 kunne dø i USA som følge af coronavirusset, skriver AFP."}
{"date":"2020-04-02T05:44:29+02:00","url":"https://politiken.dk/search/art7737152/USA-beskylder-Kina-for-at-have-d%C3%A6kket-over-coronaudbruddets-omfang","author":"Claus Blok Thomsen, Bangkok","title":"\n      I har løjet:\n      USA beskylder Kina for at have dækket over coronaudbruddets omfang","text":"Den amerikanske præsident, Donald Trump, valgte sine ord med omhu, men formåede alligevel at stikke kniven ind i siden på det kinesiske magtapparat, da han onsdag på en pressekonference såede tvivl om de kinesiske opgørelser over antallet af coronasmittede personer i Kina.\n»Hvordan ved vi, om de er nøjagtige«, spurgte han ifølge nyhedsbureauet AFP retorisk og tilføjede, at opgørelserne forekom at være en »lille smule på den lette side«.\nTrumps udtalelser er den foreløbige kulmination på en amerikansk offensiv mod Kina, som er taget til i styrke, efter at spredningen af coronavirussen nu truer med at tage livet af tusindevis af amerikanere.\nTrump holdt sit pressemøde kun få timer efter, at nyhedsbureauet Bloomberg havde vakt opsigt ved at afsløre eksistensen af en hemmelig amerikansk efterretningsrapport, som skulle være blevet afleveret til Det Hvide Hus i sidste uge.\nIfølge efterretningskilder, som Bloomberg har talt med, beskylder rapporten Kina for at have hemmeligholdt omfanget af coronaudbruddet og underrapporteret antallet af både smittede og døde.\nHårdt angreb fra Mike Pence\nUden direkte at nævne rapporten ved navn beskyldte den amerikanske vicepræsident, Mike Pence, onsdag i et interview med tv-stationen CNN Kina for at være skyld i, at spredningen af corona kom bag på de amerikanske myndigheder.\n»Virkeligheden er, at vi ville have stået i en bedre position, hvis Kina havde været mere imødekommende. Det forekommer åbenbart nu, at udbruddet var en realitet i Kina lang tid før, at verden i december fandt ud af, at Kina stod over for dette«, sagde han.\nAndre fremtrædende medlemmer af det republikanske parti var endnu hårdere i deres kritik.\nMichael McCaul, der er medlem af udenrigsudvalget i Repræsentanternes Hus, beskyldte Kina for ikke at være en »pålidelig« partner.\n»De løj over for verden omkring spredningen af virus mellem mennesker, gjorde læger og journalister tavse, når de rapporterede sandheden, og er nu tilsyneladende igang med at skjule det korrekte antal af mennesker påvirket af denne sygdom«, sagde han i en udtalelse onsdag ifølge AFP.\nI en analyse peger Dominic Waghorn, der er diplomatisk redaktør for tv-stationen Sky News, på, at Trump og hans folk ikke tøver med at bruge Kina som en syndebuk for en sundhedskrise, der kan true Trumps genvalg.\nHospitaler i storbyer som New York er løbet tør for senge og respiratorer, samtidig med at antallet af smittede fortsætter med at gå stejlt op.\nTrump begyndte selv offensiven mod Kina ved at omtale corona som »Kinavirussen«, og den amerikanske udenrigsminister, Mike Pompeo, har gentagne gange de seneste dage beskyldt Kina og andre lande for ikke at have været hurtige nok til at dele informationer.\nKina tilbyder sig som model for verden\nOmvendt har Kina heller ikke tøvet med at komme med angreb på USA i noget, der mere og mere tager karakter af en decideret pr-krig.\nI sidste måned støttede talsmanden for det kinesiske udenrigsministerium, Zhao Lijan, på Twitter beskyldninger om, at det skulle have været det amerikanske militær, som havde bragt coronavirussen til Kina.\nSideløbende har den kinesiske præsident, Xi Jinping, udnyttet, at coronasmitten tilsyneladende nu er ved at klinge af i Kina og har tilbudt en lang række vestlige lande hjælp i form af medicinsk udstyr.\nMen signalet fra Beijing er også, at mens Kina har været i stand til at håndtere krisen, så har coronasmitten blotlagt skrøbeligheden af ikke mindst det amerikanske samfund.\n»Washingtons dårlige ledelse af epidemien har fået amerikanerne til at betale prisen«, stod der onsdag i lederen i avisen Global Times, der ofte fungerer som talerør for den kinesiske ledelse.\nHerefter opfordrede lederen de amerikanske myndigheder til at kopiere mange af de tiltag, Kina havde taget i sin egen bekæmpelse.\n»USA skulle også stoppe sine konflikter med Kina og dermed skabe betingelserne for samarbejde mellem de to lande om at stoppe pandemien. Kina kan forsyne USA med det akut efterspurgte medicinske udstyr, og de to lande kan også effektivt samarbejde om at udvikle en vaccine«, konkluderede lederen.\nIngen vindere\nTidligere på ugen advarede Ishaan Thar, der er kommentator for avisen The Washington Post, dog om, at hverken USA eller Kina kan vinde den pr-krig, de har kastet sig ud i.\nKinas forsøg på at fremstille sig selv som model for resten verden virker noget flad, konkluderede han og pegede på, at Kina gentagne gange har ændret den måde, landet har talt sine smittede og døde på, samtidig med at meget af det medicinske udstyr, Kina har tilbudt andre lande, ikke har vist sig at virke.\nSamtidig er USA nu blevet det land med flest smittede, fordi Trump - påpeger Ishaan Thar - i begyndelsen ikke tog udbruddet alvorligt og gik mere op i sin egen optræden på tv.\n»Realiteten er, at ingen af de to har klaret frisag gennem krisen«, konkluderede Ishaan Thar."}
{"date":"2020-04-02T00:00:00+02:00","url":"https://politiken.dk/search/art7700124/Wulffmorgenthaler-24","author":"Kirsten Skylv","title":"\n      Wulffmorgenthaler 2/4","text":""}
{"date":"2020-04-02T00:00:00+02:00","url":"https://politiken.dk/search/art7736781/Ting-jeg-gjorde-24","author":"Kirsten Skylv","title":"\n      Ting jeg gjorde 2/4","text":""}
{"date":"2020-04-01T23:28:20+02:00","url":"https://politiken.dk/search/art7737010/Her-er-det-seneste-d%C3%B8gns-vigtigste-coronahistorier","author":"Renna Agger","title":"\n      Få overblikket: \n      Her er det seneste døgns vigtigste coronahistorier","text":"Nu er det tre uger siden, Mette Frederiksen satte Danmark i undtagelsestilstand. I tre uger har de fleste af os primært opholdt i vores eget hjem. Børn er blevet undervist hjemme. Studerende har skiftet forelæsningssalen ud med en skærm. Vi må ikke besøge vores syge familiemedlemmer. Og generelt skal vi slet ikke se hinanden.\nOg selv om Mette Frederiksen mandag stillede en gradvis åbning af landet til udsigt efter påske, betyder det ikke, at alt er som det plejer om to uger. Langt fra. Politikens sundhedsredaktion skrev faktisk tirsdag, at »intet kunne være mere forkert«. Alt peger på, skrev de, at coronaepidemien varer måneder endnu.\nSpecielt hvis vi ved udsigten til mere frie tider begynder at slække på selvisolation og myndighedernes retningslinjer.\nHvis du er i tvivl, kan du kaste et blik på onsdagens vigtigste coronanyheder. Politiken har samlet dem til dig.\nDe første to borgere er blevet udsat for tvang som led i corona-bekæmpelse\n12. marts vedtog et enigt Folketing en hastelovgivning, der giver Sundhedsminister Magnus Heunicke magt til tvinge borgere, der enten lider af covid-19 eller er mistænkt for at være smittet, til at lade sig undersøge af sundhedspersonale, lade sig indlægge eller lade sig isolere i eget hjem.\nDen lov er siden 18. marts, hvor den trådte i kraft, blevet brugt to gange. Det bekræfter Styrelsen for Patientsikkerhed. Om de to borgere, der er blevet udsat for tvang, er testet positive for corona eller blot er under mistanke for at være smittede, er uvist.\nStyrelsen for Patientsikkerhed skriver i en kortfattet besked, at de »ikke kan kommentere på enkeltsager«, men at de har »udstedt to påbud efter bekendtgørelsen«.\nFormålet med lovgivningen er at begrænse udbredelsen af virussen herhjemme.\nDanmark runder 100 dødsfald, og hospitalsansatte smittes\n104 personer er nu døde i Danmark, mens de var smittet med covid-19. Det er 14 dødsfald siden tirsdag, hvilket gør onsdag til dagen, hvor antallet af personer, der er døde med virussen herhjemme er nået over 100.\nOm de er døde af corona eller af noget andet, mens de havde corona, viser opgørelsen ikke.\nNæsten halvdelen af de 535, der er indlagt med corona, er indlagte i Region Hovedstaden.\nOg onsdag oplyste regionen til DR, at 114 af deres medarbejdere også er syge. De vil ikke komme med nærmere information på de smittede, men siger, at de fleste af dem arbejder på hospitaler.\nRegionsdirektør Svend Særkjær er ikke alarmeret.\n»Det er ikke alvorligt og inden for det forventede. Men vi følger naturligvis hele tiden situationen nøje«, siger han til DR.\nFørste tal på raskmeldte danskere\nSamtidig er der for første gang kommet tal på raskmeldte danskere. De viser, at 894 personer af dem, der er blevet bekræftet smittet med corona i uge 9, 10 og 11, nu er raskmeldte. Det er 97 procent.\nIfølge Tyra Krause, der er overlæge og afdelingschef ved Statens Serumistitut, afspejler den høje procent af raskmeldte formentlig, at man i begyndelsen også testede folk med folk med milde symptomer, hvor man siden udelukkende har testet folk, der har haft svære symptomer.\nHun forventer, at tallene i den kommende tid vil vise en højere dødelighed blandt de registrerede tilfælde af coronasmittede.\nSveriges dødstal stiger, og Stockholms hospitaler løber snart tør for sengepladser\nNye tal viser, at antallet af mennesker, der er døde med corona i Sverige, er steget med 33 procent fra tirsdag til onsdag. Tirsdag var dødstallet på 180, onsdag var det steget til 239. Det er 59 døde på et døgn.\nSamtidig viser et internt dokument fra Region Stockholm, at Sveriges hovedstad om bare en uge ikke vil have flere ledige sengepladser på hospitalerne. Derfor skal flere behandles hjemme, ligesom det skal accepteres, at der kan komme nedsat kvalitet af behandlingen.\nDokumentet beskriver, at behandlingsbehovet forventes at være på sit højeste 29. april.\nDanske medier får stor hjælpepakke\nDet er nu lykkedes kulturminister, Joy Mogensen (S), at indgå en aftale med et flertal i folketinget, der sikrer en hjælpepakke til danske medier. Mister et medie mere end 30 procent af sine annonceindtægter på grund af coronakrisen, kan det få kompensation.\nAftalen gælder fra 9. marts til 8. juni og indbefatter alle medier, der er medlem af pressenævnet\n»Jeg håber, at aftalen kan sætte en stopper for de fyringer, vi allerede ser blive effektueret, og at mediehusene opretholder de journalistiske arbejdspladser. Det har samfundet brug for«, siger Radikale Venstres medieordfører, Jens Rohde.\nNedgang i al kriminalitet\nDer findes også lyspunkter i elendigheden. Der er nemlig nedgang i stort set al kriminalitet. Det fortæller Michael Wern, der er ledende politiinspektør i Rigspolitiet.\nBåde tyverier på gaden, personfarlig kriminalitet og indbrud i hjem er faldet markant i antal af episoder, siden coronakrisen for alvor brød ud.\n»Til gengæld har indbrud på skoler, fritidshjem og daginstitutioner været en lille smule stigende, nok som en naturlig følge af, at der ikke er personale til stede«, siger Michael Wern.\nSamtidig er antallet af voldsepisoder i hjemmet er steget.\n»Desværre kan vi se en stigning i antallet af husspektakler«, siger han."}
{"date":"2020-04-01T23:03:29+02:00","url":"https://politiken.dk/search/art7725081/Claras-nye-album-er-n%C3%A6sten-for-godt-produceret","author":"Lucia Odoom","title":"\n      Det kunne være sunget af hvem som helst: \n      Claras nye album er næsten for godt produceret ","text":"»I dont know how to love myself, I’ve felt like this since I was twelve«. Sætningen er både et omkvæd og et nødråb på Claras sang ’S.O.S.’. Selv om der på hendes album er en håndfuld sange i samme mol som denne, sange om både ensomhed, utilpassethed og usikkerhed, så lyder de oftest som bomstærke, dansevenlige poperklæringer, der børster smerten af som støv.\nÅbningsnummeret ’Growing Up Sucks’ starter for eksempel med en melankolsk grungeguitar, man får lyst til at surmule på værelset til, og udvikler sig i en mere syntetisk og konventionelt poppet retning.\nDet efterfølgende nummer ’White Noise’ er til gengæld et af albummets højdepunkter, der er en solidaritet med at være ung og lost, og sangen handler om at føle sig tilpas i sin ensomhed blandt andre. ’White Noise’ skiller sig ud med en mere markant smertende, men modig undertone, man kan mærke i kroppen, og det er, når Clara formår at lade sin stemme trænge ind under huden, at hun er bedst.\nBag Clara står Clara Toft Simonsen, som fik sit gennembrud med hittet ’What They Say’ fra debutalbummet ’August Eigthteen’ fra 2018. Begejstringen for hendes poppede power fortsatte, da hun sidste år hittede med singlen ’Crazy’, en vanvidshymne, som udfolder hendes store sangregister og evne til at lade svimlende følelser løbe løbsk i stemmebåndet.\nDer er en tyngde i Claras stemme, som er spændende og karakteristisk på ’Crazy’, en sang som i skrivende stund har over 5 millioner afspilninger på Spotify. Det er en både sårbar og stærk sang, der i verset knytter et fast greb om alt det, der gør ondt, og i omkvædet giver slip med store kraftfulde udåndinger, når hun synger »I think I might be going crazy/I think I might have lost it lately«.\n’Crazy’ indskriver sig både i en tradition af sange om at miste forstanden fra Willie Nelsons countryhit ’Crazy’, som er mest berømt i Patsy Clines version fra 1962, til den alternative rockgruppe Pixies ’Where is my mind’ fra 1988. Ligesom i de to foregående sange er der et forløsende potentiale i den tilkendegivelse, det er at erklære sit mentale og følelsesmæssige sammenbrud.\nMusikvideoen til ’Crazy’ minder også påfaldende meget om den ikoniske musikvideo til Sinéad O’Connors version af Princes hit ’Nothing Compares 2U’.\nSelv om Claras klang minder meget om et ideal fra stærke kvindelige 1990’er-ikoner, er det genkendelig metervarepop, der kendetegner hendes nye album. Der er fuld smæk på den tidstypiske tunge bas med tilhørende knitrende trommemaskiner, som kendetegner lyden af lukrativ sydstatshiphop.\nMan kommer til at tænke på Ariana Grande og hendes hybrid af hiphop og ultra tyggegummipoppede produktioner.\nAlle rytmer og beats har blanke og hårde overflader, og man savner lidt ridser i lakken. Et af højdepunkterne er til gengæld ’Girl Like You’, albummets scorehit, der har masser af sassy attitude og målrettede scorereplikker fra pige til pige.\nLigesom popikonerne Ariana Grande og Rihanna veksler Clara mellem storladen følsomhed og beskidte bekendelser. For eksempel på ’Bad For Me’ og ’Freakshow’, der begge ville klare sig glimrende på Billboards top 100 hitliste.\nDet er til gengæld også de to sange, der virker mest anonyme, fordi de skjuler Claras egen særlige klang og kendetegn.\nDer er en dyrkelse af anonymitet i mange af de hits, der kendetegner tiden lige nu, nogle særlige ord og vendinger dukker op alle vegne, ord som savage og bad bitch, ord, der hyppigt optræder i sange, som er skåret efter ensartede popskabeloner.\nClaras album følger slavisk tidens skabeloner, det er nærmest for godt produceret, og mange af sangene kunne have været sunget af hvem som helst, og det er især afslørende, når sangene afviger fra det Clara’ske ideal om ikke at passe ind og i øvrigt være ligeglad med, hvad andre tænker.\nFor eksempel når Clara synger om at være forelsket i sig selv på ’Loving On Me’ men allerede har skiftet mening på den efterfølgende sang ’S.O.S.’ hvor hun, som nævnt synger, at hun ikke har elsket sig selv, siden hun var 12 år."}
{"date":"2020-04-01T22:46:38+02:00","url":"https://politiken.dk/search/art7718842/Det-er-bare-ikke-skidenemt-at-v%C3%A6re-nogens-mor","author":"Pernille Jensen","title":"\n      5 hjerter til eksistentielle hedeture på HBO: \n      Det er bare ikke skidenemt at være nogens mor","text":"De har lige kaldt hinanden for »cunt« virkelig mange gange.\n»Du er en møgfisse!«. »Nej, du er en møgfisse!«. Men så går det pludselig for dem, hvor fjollet det egentlig er. For modermøgfissen har jo teknisk set bragt dattermøgfissen til verden. Og faktisk hader de slet ikke hinanden. Den lille er bare selv blevet ret stor og er på vej til at skulle forlade reden. Og det er ikke helt let for den store at acceptere.\n»Vær sød at flytte snart«, siger moren. »Men please, lad være ...«.\n’Better Things’ på HBO Nordic er en serie, der handler om, hvor besværligt det er at leve sammen med de mennesker, man elsker allermest.\nOg dermed er det lidt af en gave, at seriens fjerde sæson kan ses netop nu, hvor rigtig mange af os kommer familien noget mere ved end normalt.\nDog vil jeg – som erklæret ’Better Things’-entusiast – anbefale, at man begynder med sæson to, hvor serien virkelig fandt sin form og sin stemme. En stemme, der er lige så varm, hæs og – til tider – brovtende som seriens skaber, Pamela Adlon.\nHun spiller også selv den altoverskyggende hovedrolle som Sam, kraftværket mor, der er alene med tre hver især temmelig kraftværksagtige døtre og et uspecificeret antal kæledyr. Familien bor i et lækkert hus i L.A., hvor Sam arbejder som skuespiller – og for at få jobs som samme.\nOven i det er hun også lidt en mor for sin egen mor, den aldrende supernarcissist Phyllis, spillet af Celia Imrie. Og sådan er seriens familierelationer en slags kluddermor, der aldrig rigtig slutter.\nOg godt det samme, for der kommer både tragikomiske hverdagskonflikter og eksistentielle hedeture på bordet med så mange vidunderlige besværlige kvinder under samme tag.\n’Better Things’ behandler kvindeliv og moderskab med en ret forfriskende blanding af seriøsitet og sarkasme, uden at man på noget tidspunkt betvivler, at Sam elsker sine døtre til døde.\nDet er bare ... kompliceret, når den yngste er en gammelklog bekymringsmagnet, den mellemste et identitetspolitisk romerlys og den ældste et konfliktsøgende missil med tvivlsom dømmekraft og havfruehår.\nSeriens første sæsoner åbnede tilmed med lyden af John Lennons sang ’Mother’ og ordene: »Motheeer, you had me/ But I never had you«.\nSå var stilen ligesom lagt. Det er bare ikke altid skidenemt at være nogens mor. Og dét glade budskab formidler ’Better Things’ bedre – og sjovere – end nogen anden serie. For selv om det muligvis er lykkedes mig at fremstille det her som en græsk tragedie waiting to happen, er serien faktisk ret morsom, hvilket man ofte kan takke Adlon selv og hendes forrygende kropslige skuespil for.\nNogen vil formentlig huske Pamela Adlon som den heftige og temmelig karikerede Marcy Runkle fra ’Californication’. Eller fra rollen som, ja, Pamela, i Louie C.K.-serien, ’Louie’. Men hendes karakter i ’Better Things’ er både sjovere og mere helstøbt.\nFaktisk blev de to første sæsoner af ’Better Things’ til i et samarbejde mellem netop Adlon og C.K., men efter #MeToo-anklagerne mod sidstnævnte tog Adlon over fra og med sæson tre. Og tænk engang! Kvinden kunne selv.\nOg den aktuelle fjerde sæson af ’Better Things’ skuffer ikke. Uden tilsyneladende at være drevet frem af noget stort og vigtigt plot, er Adlon – som selv er enlig mor til tre døtre – virkelig god til at skabe scener, der er mere interesseret i det ordinære end i det vilde og særlige. Og netop det er med til at gøre ’Better Things’ til noget specielt.\nNår det er sagt, kan man også bare vælge at se serien for de tre døtres tøjvalg, der i sæson fire ikke sjældent får dem til at ligne et middelmådigt rockband fra 70’erne.\nMan kan også bare se (og høre!) serien for den seriøst gode og suverænt kuraterede musik.\nEller man kan se den for al den californiske #foodporn, der opstår, hver gang Sam går i køkkenet og laver lammekroner eller storslået morgenmad til sine utaknemmelige børn og lidt mere taknemmelige venner.\nMen i bund og grund skal man bare se ’Better Things’, fordi den er både gnaven, humørsyg og alligevel ikke til at stå for. Lyder det bekendt? Det tænkte jeg nok."}
{"date":"2020-04-01T22:45:06+02:00","url":"https://politiken.dk/search/art7703368/Er-Adnan-morderen-Hvad-gjorde-Armstrong-i-minutterne-f%C3%B8r-m%C3%A5nelandingen-Hvor-forsvandt-den-mystiske-krypto-queen-hen","author":"Simon Lund","title":"\n      10 neglebidende podcasts, du bør høre: \n      Er Adnan morderen? Hvad gjorde Armstrong i minutterne før månelandingen? Hvor forsvandt den mystiske krypto-queen hen? ","text":"Alle 10 kan også høres der, hvor du normalt hører podcasts: Apple, Stitcher, Pocketcast etc.​​\n1Serial​​\nIndtil for et par uger siden har du måske haft for travlt med at løbe rundt ude i virkeligheden til at dyrke de særlige podcastfortællinger, som ellers har fået folk til at tale om podcastens guldalder. Nu har du tid. Og tænker måske: »Okay, men hvor begynder jeg henne?«.\nDu begynder med ’Serial’. Der er et før og et efter ’Serial’. Det var den podcast, der lærte verden at sige ’podcast’.​​\nI den første sæson af ’Serial’ afdækker journalist Sarah Koenig gennem 12 episoder mordet på gymnasieeleven Hae Min Lee, der blev fundet i Lenkin Park i Baltimore i 1999. Hendes ekskæreste Adnan Syed er dømt for mordet og fastholder 15 år senere stadig sin uskyld. Og zoomer man ind på den dag, Hae Min Lee blev dræbt, er der mange detaljer, der ikke stemmer. Medmindre man er politi og har brug for, at det hele går op, så man kan komme videre til næste sag.\nElementært spændende som meget andet inden for true crime-genren, men ’Serial’ er bedre fortalt end de fleste og bygger på undersøgende journalistik af så høj kvalitet, at det satte rystelser i gang i virkeligheden. Dette er The Gold Standard.\nAnden sæson ser nærmere på den kontroversielle amerikanske soldat Bowe Bergdahl, der blev fanget af Taleban. Tredje sæson nærstuderer funktionerne i det amerikanske retssystem, observeret fra en bænk i en retssal.\nFind ’Serial’ (2014) på www.serialpodcast.org\n2S-Town​​\nJohn B. McLemore er en af de mest originale og gådefulde figurer, podcasthistorien indtil videre har gravet ud af virkelighedens skygger. ​​\nJournalist Brian Reed modtager en henvendelse fra McLemore, der bor i en lille shit town i Alabama og mener, at der er begået en forbrydelse.\nMen hvad der begynder som true crime, folder sig lige så farverigt som uhyggeligt ud til en usædvanlig menneskefortælling.\nHer er bogstaveligt talt labyrinter, hemmelige tatoveringer, underligt tikkende ure, etiske overvejelser og et konstant undertryk, man kun kan skabe i en lille flække ude på landet. Det er fortalt som en forrygende roman, der med John B. McLemore har en protagonist af mytisk karakter. Både fascinerende og frastødende.\nDet er stadig den bedste podcastfortælling, jeg nogensinde har hørt.\nFind ’S-Town’ (2017) på www.stownpodcast.org\n313 Minutes to the Moon​​\nMed undtagelser og lidt firkantet sagt udgøres mange af de amerikanske podcastfortællinger af oplæsning af et manuskript. Ofte et virkelig velskrevet manuskript, men stadig tættere på tekst end på lyd.\nHos engelske BBC slipper man lytterens hånd en anelse mere og giver plads til både montage og underlægningsmusik af Hans Zimmer i fortællingen om de sidste 13 minutter af månelandingen i 1969.\nJa, kun de 13 sidste minutter, inden Neil Armstrong og Buzz Aldrin træder ud på Månen. Men over 6 relativt lange episoder bliver det lille tidsrum et vindue tilbage til måneders forberedelser og 7 års tilløb, fra det øjeblik den amerikanske præsident John F. Kennedy holdt sin ’We Choose to Go to the Moon’-tale på Rice Stadium i Houston.\nAnden sæson om den dramatiske rumfærd med ’Apollo 13’, der aldrig nåede helt til Månen, er netop begyndt.\nFind 13 Minutes to the Moon (2019) på www.bbc.co.uk\n\n4 Hardcore History​​\nVil du for alvor have historiens lange lys på, skal du opsøge den begejstrede radiojournalist og halvstuderede amatørhistoriker Dan Carlin og hans podcast ’Hardcore History’.\nDen bugner med historie, over 100 timer, især krigshistorie. Fra de puniske krige over slaget om Stalingrad til Djengis Khan og Romerrigets fald.\nDet er podcastmediets svar på alle de tykke bøger på biblioteket. Men det er ikke tørt og støvet. Og heller ikke strengt akademisk.\nDan Carlin er en dejlig opkørt og farverig fortæller, der maler historiens store og små øjeblikke frem, så man hele tiden ser filmen buldre for sit indre blik.\nHør bare ’Blueprint for Armageddon I’, hvor han beskriver kontrasten mellem den dehumaniserende tyske krigsmaskine og de pyntesyge franske soldaterlevn fra Napoleons tid i en tre timer lang episode om anslaget til Første Verdenskrig.\nDe, der kan huske Carsten Overskov fra ’Børneradio’ i 1980’erne, vil genkende stilen. Og formentlig genfinde en del af glæden.\nFind ’Hardcore History’ (2006-) på www.dancarlin.com\n5Headlong​​\nI ’Headlong’ er det populærkulturens historie, der er grundstoffet. Over tre sæsoner har den tidligere tv-producer Dan Taberski vist sig som en afsindig god fortæller, der i første sæson dog gik lige til den etiske grænse i jagten på den pensionerede fitnessguru Richard Simmons.\nI tredje sæson havde han til gengæld det tunge værktøj fremme fra den journalistiske værktøjskasse i afdækningen af manipulation og konsekvenser ved reality-tv med politifolk.\nMen den i særklasse bedste sæson af ’Headlong’ er anden sæson. Den om årtusindskiftet, ’Surviving Y2K’, der gennem et galleri af vidt forskellige personer genfortæller angsten og euforien omkring lige dén nytårsaften. Fra bankrøvere til dommedagskulter.\nDet er som en variant over Jim Jarmuschs ’Taxi Night on Earth’. Fuld af skæbnefortællinger, man tager med sig videre i livet.\nFind ’Headlong’ (2017-) på www.topic.com\n6The Missing Cryptoqueen​​\nBBC har ikke kun kastet månelys over fortiden, men også kradset i overfladen af nutiden i en af det seneste års mest øjenåbnende og intense podcasthistorier.\nFortællingen om dr. Ruja Ignatovas kometagtige bane på den internationale techhimmel og hendes pludselige forsvinden er mere end bare en hæsblæsende detektivhistorie.\n’The Missing Cryptoqueen’ er et skræmmende portræt af en samtid, hvor de snedige banditter narrer de naive, de rige gemmer pengene bag ryggen, og idealisterne bliver til grin, når de falske modfortællinger først får lov at brede sig.\nGalopperende bondefangeri som et spejl på vores globale samtid.\nFind ’The Missing Cryptoqueen’ (2019) på www.bbc.co.uk\n7Cocaine & Rhinestones​​\nVi er stadig nogle, der venter på, at Tyler Mahan Coe får bundet enderne sammen på anden sæson af ’Cocaine & Rhinestones’.\nDet var en lille sensation, da han i 2017 lagde de første 14 episoder ud med nogle af countrymusikkens grundmyter og skelsættende sange fra banjoens hovedkvarter i Nashville.\nEn ærligt hjemmelavet podcast, der sled sig frem og fandt sin form, hvor vi hørte om kontroverserne bag Loretta Lynns indspilninger af ’The Pill’, stjernen Spade Cooleys morderiske fald fra tinderne og en gennemgang af Bobbie Gentrys sang ’Ode to Billie Joe’, der fremover får én til at studse over hver eneste detalje i den sang.\nNu er det muligt, at du ikke kan lide folk med cowboystøvler eller deres musik, men du vil ikke gå glip af historierne bag den. De har det bare vildere i country.\nHvis du kun vil have én god countryhistorie, men til gengæld komme i dybden med den, kan du også finde ’Dolly Parton’s America’ frem og komme til at forstå, hvordan Dolly Parton er blevet en uventet samlingsfigur i Donald Trumps splittede USA.\nFind ’Cocaine & Rhinestones’ (2017) på www.cocaineandrhinestones.com\n8Slow Burn​​\nMange har nok den opfattelse, at Donald Trump som præsident har givet amerikansk – og dermed også global – politik det sidste skub ud over kanten til realityunderholdning og ophævet den politiske tyngdekraft. ​\nDen opfattelse giver podcasten ’Slow Burn’ et nuanceret perspektiv på ved at genfortælle et par politiske skandaler, der tidligere har rystet USA. I første sæson er det Watergate-skandalen og i anden sæson Bill Clintons rigsretssag.\nJo, medierne er måske en anelse anderledes i dag, men det er forbløffende at se alle lighederne. Det er med andre ord længe siden, at verden gik af lave. Og så er det ganske enkelt et par vilde historier, der er suverænt godt fortalt.\nFind ’Slow Burn’ (2017-) på www.slate.com/podcasts\n\n9The Butterfly Effect​​\nPornhub har kronede dage i coronaisolationens tid. Men hvordan blev et lille canadisk firma verdensdominerende inden for pornoindustrien?\nHvad skete der med de gamle giganter i Californiens San Fernando Valley, da porno blev gratis på nettet? Og gør det noget ved vores seksualitet?\nFra internettets skyggeland og inkognito-vinduets skjulte browserhistorik fortæller den engelske journalist Jon Ronson i først ’The Butterfly Effect’ og siden ’Last Days of August’ en af de mest fascinerende og overraskende kulturhistorier i det 21. århundrede.\nFind ’The Butterfly Effect’ (2017-2018) på www.jonronson-com/butterfly\n10Radiolab​​\nOg til sidst det, vi alle sammen taler om og tænker på: virus.\nAllerede før podcastens voldsomme opblomstring stod Radiolab for radiofortællinger af usædvanlig høj kvalitet. Det gør de stadig.\nHver eneste af deres udsendelser er tryllebindende i værterne Robert Krulwich og Jad Abumrads ansporende nysgerrighed over for, hvordan verden er indrettet. Helt ned i naturlovenes finmekaniske detaljer.\nHør eksempelvis ’Double Blast’ og den utrolige beretning om japanske Tsutomu Yamaguchi, der overlevede atombomben i Hiroshima, for at skynde sig hjem til ... Nagasaki.\nOg kan du ikke få nok viden om virus og epidemier, kan Radiolabs ’Patient Zero’ give hele nyhedsstrømmen et ekstra lag af historisk perspektiv. De undersøger begrebet ’patient zero’, fra tyfus over aids til udspringet af high five-hilsenen.\nDer er mange måder at anskue en pandemi på. Og isoleret fra hinanden kunne vi godt bruge andre end den alarmerende, vi lever under lige nu.\nFind Radiolab hos www.wnycstudios.org"}
{"date":"2020-04-01T22:17:29+02:00","url":"https://politiken.dk/search/art7729777/Senatet-var-advaret-mod-corona-da-det-frikendte-Trump-og-fortsat-lod-landet-lede-af-en-fjende-af-videnskaben","author":"Peter Wivel","title":"\n      Peter Wivel:\n      Senatet var advaret mod corona, da det frikendte Trump og fortsat lod landet lede af en fjende af videnskaben ","text":"I år 541 bredte en pandemi af byldepest sig fra Egypten til De Britiske Øer. I 542 nåede sygdommen Konstantinopel, hovedstaden i det mægtige østromerske rige. Det menes, at 40 procent af byens halve million indbyggere bukkede under. Kejseren, den legendariske Justinian I, der regerede fra 527 til sin død i 565, blev smittet, men overlevede.\nJustinians historieskriver, Prokop, fortæller, at dødstallet eksploderede, så man måtte kaste lig ned i de tårne, der kronede byens berømte fæstningsmur. En stank af forrådnet kød sænkede sig over verdens dengang største by.\nI sine værker hyldede Prokop Justinians bedrifter som krigsherre og bygmester – bl.a. af Den Hellige Visdoms Kirke, Agia Sofia. Men stof, der ikke tålte dagens lys, gemte han til bedre tider. Efter Justinians og Prokops død udkom teksterne med titlen ’Anekdoter’, der på græsk betyder: ’det, der ikke kan udgives’.\nProkop giver Justinian disse ord med på vejen: »Hele verden blev ramt af pesten, men lige så mange mennesker undslap den, som der var ulykkelige, der bukkede under. Men i hele Romerriget kunne intet enkelt menneske undslippe Justinian: Ligesom enhver anden hjemsøgelse fra himlen rammer hele menneskeslægten, lod han ingen helt urørt«.\nMed disse få ord minder Prokop os om, at vi skal vogte os mere for mennesker end for pestens tilfældige hærgen. Det må vi sande nu, da USA’s præsident fordobler sine anstrengelser for at make Trump great again. Han hjemsøger alle og lader ingen på kloden urørt.\nFor bare to måneder siden frikendte republikanske senatorer skulder ved skulder Trump i den rigsretssag, der kunne og skulle have afsat ham og dermed lettet ham for pligter, der påviseligt overgår hans evner. Den chance kommer ikke igen.\nI mødet med sit lands første ustyrlige krise har USA’s præsident givet verden et endegyldigt og uigendriveligt bevis på sin inkompetence. Måtte han fejlbedømme endnu en international krise, denne gang af storpolitisk karakter, risikerer Trump og vi, at han indskriver sit navn i verdenshistorien.\nI et folkestyre skal valget af repræsentanter sikre, at landets ledere udrustes med optimale saglige forudsætninger for at kunne handle ansvarligt. De skal ikke først og fremmest følge folkestemningens luner. De er moralsk og politisk forpligtet på oplysning. Det ansvar svigtede Senatets republikanske majoritet. Det kommer deres bedste hoveder til at fortryde.\nSenatet var advaret: Frikendelsen skete 5. februar, en måned efter at kinesiske myndigheder omsider havde advaret om en ny coronaepidemi, to uger efter det første bekræftede coronatilfælde i USA, og en uge efter at Trump lukkede for indrejse fra Kina.\nTrump er enoverbevist fjende af videnskab og dermed folkesundhed. Han lagde i sin tid vacciner for had. Han har på tre år lemlæstet og lukket føderale institutter, der forskede i smittekilder og beskyttelse mod forurening. Han har forsøgt at knuse sin forgængers almene sygesikringsreform. Hans land brød klimaaftalen fra december 2015. Det Nationale Sikkerhedsråd opløste sin pandemi-afdeling i 2018.\nI denne måned nægtede præsidenten et krydstogsskib med syge ombord i at lægge til kaj i San Francisco med den fantastiske begrundelse, at han dermed kunne holde tallet af coronasmittede nede. USA har færre hospitalssenge per indbygger end Italien.\nI coronakrisen følger Trump den opskrift, kejsere og mirakelmagere kogte sammen i middelalderen. »Vi er i krig, og vi bekæmper en usynlig fjende«, siger han ord til andet. De usynlige fjender er de medmennesker, vi står ved siden af i køen eller møder tilfældigt i metroen. Siden antikkens Hippokrates har lægers opgave været at hjælpe syge. Brændemærker vi dem som usynlige fjender og erklærer dem krig, går de ikke til læge.\nNu skal hjulene igen snurre i USA. Vi forbyder jo ikke bilkørsel, selv om mange flere dræbes i trafikken, siger præsidenten. Godt forsøgt, men ville vi ikke overveje et forbud, hvis antallet af trafikdræbte steg eksponentielt? Måske skulle Trump hellere have sammenlignet med salget af skydevåben."}
{"date":"2020-04-01T21:55:11+02:00","url":"https://politiken.dk/search/art7737023/Frankrig-passerer-4.000-d%C3%B8de-i-coronaudbrud","author":"Corona­virus","title":"\n      Frankrig passerer 4.000 døde i coronaudbrud","text":"Frankrig har som det fjerde land i verden passeret 4.000 døde som følge af coronaudbruddet.\nDet viser den daglige opgørelse fra franske sundhedsmyndigheder onsdag aften.\nI løbet af det seneste døgn er 509 mennesker døde på franske hospitaler, efter at de blev smittet med coronavirus.\nDermed er det samlede dødstal oppe på 4.032 i Frankrig.\nAntallet af coronadødsfald i Frankrig er steget i de seneste dage med 292 søndag, 418 mandag og 499 tirsdag.\nOg tallet er reelt højere, fordi Frankrig kun tæller de dødsfald med, der er blandt de coronapatienter, som er indlagt på landets hospitaler.\nMyndighederne siger, at de snart også får indsamlet tallene fra landets plejehjem. Det ventes at medføre en stor stigning i de triste statistikker.\nAntallet af personer, der er bekræftet smittet i Frankrig, er onsdag steget til 56.989. Det er en stigning på ni procent. Dagen inden steg antallet af bekræftede smittetilfælde med 17 procent.\nDet meddeler Jerome Salomon, der er direktør for den franske sundhedsstyrelse.\nLidt over 6.000 mennesker er alvorligt syge og har brug for en respirator til at hjælpe dem med at trække vejret, tilføjer han. Det er en stigning på otte procent i forhold til dagen inden.\nForuden Frankrig har også Italien, Spanien og USA over 4.000 coronadøde.\nKina har officielt meldt om i alt 3.316 dødsfald som følge af coronavirus. Men i en rapport fra amerikanske efterretningstjenester fremgår det, at dødstallet reelt er langt højere. Men at de kinesiske myndigheder skjuler antallet, skriver nyhedsmediet Bloomberg onsdag."}
{"date":"2020-04-01T21:49:34+02:00","url":"https://politiken.dk/search/art7736478/%C2%BBI-de-seneste-tre-uger-har-jeg-ikke-haft-en-eneste%C2%AB","author":"Morten Hjortshøj","title":"\n      Hvor bliver de almindelige patienter af? \n      »I de seneste tre uger har jeg ikke haft en eneste«","text":"Er du urolig over et modermærke? Har du pludselig opdaget en knude i brystet eller testiklen? Har du problemer med psyken?\nHvis man tror, landets praktiserende læger og sygehuse i øjeblikket kun har tid til patienter, der er coronaramte eller frygter at være det, tager man grueligt fejl.\nFaktisk bliver danskerne igen og igen opfordret til ikke at blive væk fra læger og sygehuse på grund af coronafrygt. Selv om landets praktiserende læger forsøger at holde deres venteværelser så tomme som muligt, sidder de klar på telefoner, mails og chatforums til at tage imod alle typer af patienter.\nOg nu er der kommet endnu en mulighed for at få en lægetid uden smittefare.\nVia appen ‘Min læge’, hvor man i flere år har kunne bestille fysiske konsultationer og recepter, kan man nu også få livestreamede video-konsultationer med sin læge, altså et lægetjek foretaget via kameraet på din computer eller smartphone.\n»Det er en service, der i denne sitaution med covid19 især er god for børn og ældre, ligesom den kan benyttes ved både fysiske og psykiske lidelser«, siger formand Christian Freitag for Praktiserende Lægers Organistation, PLO, der står bag appen ’Min Læge’ sammen med Sundheds- og Ældreministeriet og Danske Regioner.\nBekymrende få ’almindelige’ patienter\nDer var egentlig flere års udsigt til muligheden for videokonsultationer, men processen er blevet hastet igennem, fordi man lige nu er bekymrede for et markant fald i antallet af almindelige lægehenvendelser fra borgerne.\nSiden coronakrisens begyndelse i starten af marts har landets praktiserende læger oplevet langt færre af de normale opkald, der ikke er corona-relaterede, og det har skabt bekymring for, at folk ikke får tjekket potentielt alvorlige helbredsproblemer.\nPå Aalborg Universitetshospital oplever man, at flere udebliver fra deres aftaler, ligesom sygehuset i de seneste uger har modtaget færre henvisninger fra patienternes praktiserende læger. For eksempel har regionen modtaget 18 procent færre henvisninger til kræftpakker, ligesom hjerteafdelingerne har modtaget 39 procent færre henvisninger i forhold til samme periode sidste år.\n»Vi er bange for, at vi har skræmt folk fra at bruge sundhedsvæsenet i al den her coronatid, hvor de undlader at gå til lægen med det, de burde. Man kan jo fejle andet end corona«, sagde Anders Beich, praktiserende læge og formand for Dansk Selskab for Almen Medicin, som er de praktiserende lægers faglige selskab, tidligere på ugen.\nSærligt fraværet af patienter med nyopståede sygdomstegn bekymrer Christian Freitag. Dem, der pludselig har blod i afføringen, har opdaget en knude i bryst eller testikel eller døjer med pludselig opstået svimmelhed:\n»Jeg plejer at have mange af den type patienter på en almindelig uge. I de seneste tre uger har jeg ikke haft en eneste«, siger Christian Freitag, der selv driver en lægepraksis i Holte nord for København.\nDerfor lyder hans opfordring kort og godt: Kontakt din læge, hvis du føler dig syg. Også selv om du gerne vil gøre plads til coronapatienter lige nu. For der tid og ressourcer til alle.\nDu siger, videokonsultationer er særlig god for børn og ældre? Hvorfor det?\n»Dem, der kommer meget hos lægen, er ofte ældre og børn, og vi har fundet ud af, at begge grupper har stor gavn af det her. Mange ældre kan godt finde ud af, de har en smartphone og ved udmærket, hvad en app er. Og hvad børn angår, så er det sjove, at de gennem videokonsultationer ofte kan være mere sig selv, end når de sidder hos lægen fysisk. De er så vante til teknologien, at de nærmest begynder at lege foran skærmen, og det gør, at vi lettere kan aflæse deres bevægelser og se, hvad de fejler«.\nHvorfor er videokonsultationer også oplagt ved psykisk sygdom?\n»For mange med psykiske sygdom er mødet med sundhedsvæsenet en udfordring i sig selv. Det at logge på en app kan ganske enkelt være mindre angstprovokerende end at sidde i et venteværelse«.\nDet lyder som om, der kun er fordele. Virksomheder og familiemedlemmer har i årevis holdt møder og holdt kontakten via FaceTime, Teams og alle mulige andre tjenester. Hvorfor har lægerne egentlig ikke haft denne mulighed før?\n»Dels er der noget økonomisk og teknisk, der har krævet et stort arbejde, og som der nu er blevet arbejdet på i døgndrift i 14 dage. Men der er ingen tvivl om, at vi i sundhedsverdenen også er en lille smule nervøse for, hvem vi på den lange bane kan miste. Er det kun dem, der er vant til at bruge skærmen, der kan nyde godt af det her? Er der nogen, der bliver hægtet er? Sundhedsfagligt kan der også være typer af diagnoser og sygdomme, hvor vi som læger gør et dårligere arbejde, hvis det kun foregår via en videokonsultation«.\n»Normalt vil man afvente en masse studier og undersøgelser af sådan nogle nye muligheder her, men lige nu stod vi i en situatiuon, hvor alle (Sundheds- og Ældreministeriet, PLO og Danske Regioner, red) var enige om: Der er brug for det her lige nu og her. Nu gør vi det«.\nDet er din praktiserende læge, der bestemmer, om du kan få en videokonsultation, så videooaftalen skal aftales på forhånd.\nAlene i denne uge har landets praktiserende læger foretaget mere end 6.000 videokonsultationer, og Sundheds- og Ældreministeriet, PLO og Danske Regioner forventer, at mange læger vil gøre brug af muligheden."}
{"date":"2020-04-01T21:46:39+02:00","url":"https://politiken.dk/search/art7733205/%C2%BBKultur-er-ikke-en-luksus-man-kun-st%C3%B8tter-i-gode-tider%C2%AB","author":"Erik Jensen","title":"\n      Tyskland giver milliarder til kunsten: \n      »Kultur er ikke en luksus, man kun støtter i gode tider«","text":"Mens coronakrisen hærger i Europa, forsøger kulturlivet at skærme sig og sikre en fremtid. I Tyskland anser regeringen kulturen som så vigtig, at milliardhjælp er på vej for at sikre den vigtige branche.​​​​​​​​\n»Kultur er ikke en luksus, man kun støtter i gode tider, den er tværtimod uundværlig. Vi mærker, hvor meget vi savner den i det øjeblik, den falder væk. Hvad mange kunstnere skaber, er et udtryk for menneskelighed, og det har vi mere brug for nu end nogensinde. Derfor giver vi også en stor hjælpepakke«, siger den tyske kulturminister Monika Grütters til radioen Deutschlandfunk.\n​\n​\nKulturbranchen er vigtig i Tyskland – også for økonomien. Kulturen er eksempelvis større end energibranchen i Tyskland.\nHjælpen til kunstnerne kommer fra en stor pakke på 50 milliarder euro (373 milliarder kroner), som den tyske regering tilbyder mindre firmaer og selvstændige i de kreative fag samt medierne. Kunstnere kan i de næste tre måneder få betalt husleje til værksteder, gallerier eller øvelokaler, ligesom musikklubber, små biografer og boghandlere kan få hjælp til udgifterne. Pengene skal ikke betales tilbage.\nSlår det ikke til, kan man få kortfristede lån med staten som garant. Derudover er tilgangen til børnepenge og hjælp til huslejen gjort lettere. Også bidrag til kunstnernes sygekasse hjælper staten med.\n»Vi kender de hårde betingelser og forstår desperationen. Kulturen er kendetegnet ved en stor grad af selvstændige, som nu har problemer med at tjene til deres levebrød«, skriver Monika Grütters, der repræsenterer kansler Angela Merkels kristendemokrater i CDU.\nBaggrunden for hjælpepakken er, at 90.000 kulturelle foranstaltninger – udstillinger, koncerter, teaterforestillinger og meget andet – er aflyst eller udsat i Tyskland, siden corona ramte landet. I sidste uge præsenterede Angela Merkel en ny lov om, at kun to personer, som ikke bor sammen, må samles i landet, hvis kulturelle institutioner for længst er lukket ned.\nDemokratiet har brug for kulturen\nDet er katastrofalt for Tysklands 256.000 registrerede kunstneriske virksomheder.\n»Vores demokrati har brug for det unikke og varierede landskab i kulturen og medierne i denne historiske situation. Modet hos kreative mennesker kan hjælpe os med at komme igennem krisen. Vi bør gribe enhver mulighed for at skabe noget godt for fremtiden. Derfor gælder det, at kunstnere ikke bare er uundværlige, men også vitale – især lige nu«, skriver den tyske kulturminister i sin pressemeddelelse.\nOgså i et andet naboland, Sverige, har regeringen indført en hjælpepakke til kulturen, der har fået nøjagtig det samme som landets idrætsliv, nemlig 500 millioner svenske kroner.\n»Få områder er så afhængige af, at mennesker samles og mødes som kulturen og idrætten. Mange forestillinger er indstillet, og mange kunstnere har set deres indtægt forsvinde fra en dag til den næste«, sagde den svenske kulturminister Amanda Lind, Miljöpartiet, da hun præsenterede hjælpepakken i fredags.\nDen halve milliard svenske kroner er øremærket til arrangører, foreninger, kunstnere og freelancere, som har mistet deres indtægter i branchen. Statslige museer og institutioner som Den Kongelige Opera og teatret Dramaten ventes at få en særskilt bevilling senere.\nAlligevel frygter talsmanden for fagforeningen Teaterförbundet, Simon Norrthon, at hjælpepakken er for lille.\n»Jeg er glad for, at der kommer noget, men jeg ville ønske, at det havde været mere, for der står filmselskaber og tramper i gulvet og spekulerer over, hvordan de skal redde produktionerne. Det er en krisesituation, et adrenalinskud. Jeg tror desværre ikke, pengene slår til ... havde det været en milliard, havde det set bedre ud«, siger han til avisen Aftonbladet.\nOgså i Norge har man vedtaget en hjælpepakke til kunstnere, som kan få 80 procent af deres gennemsnitsindtægt i de seneste tre år, men først efter 17 dage uden indtægter. Det sidste protesterer fagforeninger i kunstlivet imod.​​​​​​​​"}
{"date":"2020-04-01T21:27:58+02:00","url":"https://politiken.dk/search/art7736713/Danmark-har-en-bem%C3%A6rkelsesv%C3%A6rdig-sk%C3%B8desl%C3%B8s-tilgang-til-en-sygdom-der-har-lukket-landet","author":"Magnus Bredsdorff","title":"\n      WHO-rådgiver: \n      Danmark har en bemærkelsesværdig skødesløs tilgang til en sygdom, der har lukket landet","text":"Som formand for det netværk, der koordinerer alarmer om globale sygdomsudbrud, befandt professor Dale Fisher sig sammen med andre repræsentanter for Verdenssundhedsorganisationen, WHO, i en telekonference med de italienske myndigheder. Datoen husker han ikke uden at rode i arkiverne, tidsfornemmelsen er sat ud af kraft, men det var i starten af det udbrud, som har gjort Italien til det hårdest ramte land i verden.​\n»De var lige begyndt at lukke landet ned og fortalte, at de sendte 60 procent af de patienter, der var testet positive, hjem«, husker professoren.\n»Vi sagde allesammen: Hvad, hvad, hvad? Sig lige det én gang til«.\nDen var god nok: Italien sender covid-19-patienter hjem, medmindre de er så syge, at de skal indlægges. Dale Fishers reaktion på konferencen lød:\n»Oh, my God. Så er det derfor, at det her sker nu«.\nDen australske professor, som til daglig leder afdelingen for infektionsmedicin på Singapores nationale universitetshospital, nævner episoden, når han skal forklare, hvordan praksis med hjemmeisolation har spredt sig ud i verden, også Danmark. Det, på trods af at Kina, Singapore, Hongkong, Taiwan og Sydkorea alle isolerer de milde tilfælde og er de lande i verden, som har haft mest succes med at nedkæmpe smitten med coronavirus.\nHjemmeisolation virker ikke\nHjemmeisolation bliver også praktiseret i Danmark, men Dale Fisher er ikke blevet mildere stemt siden telekonferencen. Han mener, at isolation af de syge, uanset symptomer, er det allervigtigste tiltag til at bekæmpe covid-19.\n»Hjemmeisolation virker ikke«, indleder han.\n»Patienter udskiller mest virus, tre til fire dage efter symptomerne begynder. De milde tilfælde udskiller sandsynligvis lidt større mængder virus end de alvorligt syge eller i hvert fald lige så mange. Efterhånden som en patient bliver mere syg, udskiller vedkommende rent faktisk en mindre mængde virus. Så en patient på intensiv smitter ikke så meget, men en patient smitter enormt meget på dag tre, fire og fem, hvor symptomerne sandsynligvis er milde«.\nDe milde tilfælde behøver ikke at komme på hospitalet, men de skal ud af hjemmet for at lette smittetrykket for de nærmeste, argumenterer Dale Fisher. Alle typer af hoteller kan bruges.\n»Her i Singapore har vi åbnet to steder, hvor de smittede kan være: Det ene er et hotel med 500 værelser, det andet et privathospital, som ikke havde nogen patienter nu. Sydkorea fandt 4.000 senge på 23 vandrerhjem. I Wuhan blev der bygget to midlertidige hospitaler på ti dage. De var ikke fuldt funktionsdygtige hospitaler med skadestuer, operationsstuer og iltforsyning indbygget i væggene, men midlertidig indkvartering til alle de milde tilfælde«, fortæller han.\nHan understreger at ingen af de fem asiatiske lande sender de smittede hjem, før de har været helt fri for symptomer i tre døgn, og to tests med mindst 24 timers mellemrum har været negative. Det står i kontrast til Danmark, hvor syge med milde symptomer ikke bliver testet, men bedt om at holde sig hjemme, indtil 48 timer efter symptomerne er forsvundet.\nHvor sandsynligt er det, at du smitter dine bofæller, hvis du er syg derhjemme, selv hvis du følger alle retningslinjer?\n»Hvorfor prøver du ikke selv? Forestil dig, at du har covid-19, og prøv at isolere dig selv i 24 timer. Det betyder, at du skal have dit eget toilet. Du må ikke komme mindre end to meter fra andre i din husstand. Alt, hvad du rører ved eller bruger, kan de ikke bruge. Hvis du sætter dig på sofaen for at se fjernsyn, må de ikke sidde på den sofa. Hvis du går ud i køkkenet, så er det forurenet«, opremser professoren.\n»Hjemmeisolation er i det hele taget temmelig tåbeligt«.\nBryder smittekæderne\nWHO skrev allerede i en rapport i februar, at cirka tre ud af fire i Kina blev smittet med covid-19 i hjemmet.\n»Vi kan sige: ’Test, test, test’. Men hvis vi lader folk tage hjem, er der ikke meget pointe i det. Vi er nødt til at handle på resultatet af testen. Det er, hvad Kina gør, og det er, hvad WHO anbefaler. Det bliver blot fuldstændig ignoreret af de lande, som siger, at de smittede ikke behøver at komme på hospitalet, fordi de har de godt nok til at være derhjemme. Det ved vi naturligvis godt, men de skal isoleres, så de ikke spreder sygdommen,« siger Dale Fisher.\nHvor vigtigt er det at sætte alle de personer, som en smittet har været i tæt kontakt med, i karantæne?\n»Når vi i Singapore diagnosticerer et tilfælde, isolerer vi patienten. Så begynder holdet, der opsporer de tætte kontakter, sit arbejde. 140 politifolk er udstationeret til det formål. Det er naturligvis et stort arbejde, når man skal opspore samtlige kontakter og hver dag kontrollere, om hver enkelt har fået symptomer. Vi finder f.eks. 30-40 personer, som en patient har været i kontakt med. Nogle få har måske allerede symptomer. Det, vi har haft succes med i Singapore, er at bryde smittekæderne. Så stopper vi overførslen af sygdommen«.\n»Hvis man derimod sender de syge hjem, og de smitter andre i hjemmet, som ikke kommer i karantæne, så kommer det hele ud af kontrol«.\nDanmarks tilgang er »skødesløs«\nDanmark råder derimod ikke folk, der har været i tæt kontakt med en smittet, til at gå i karantæne. Det førte eksempelvis til, at ingen blev sat i karantæne på Bispebjerg Hospital, hvor tre ud af fire direktionsmedlemmer er konstateret smittet med covid-19.\n»Jeg forstår det simpelthen ikke. Hvis det, du fortæller, er sandt, er det en bemærkelsesværdig skødesløs tilgang til et fænomen, som har lukket jeres land ned«, lyder reaktionen fra professoren.\nHan pointerer, at karantænereglerne i Singapore medfører, at enkelte, som slet ikke selv er testet positive, kan blive nødt til at flytte hjemmefra, hvis de har været i kontakt med en smittet. Det gælder for eksempel studerende, der bor så tæt, de i praksis ikke kan holde tilstrækkelig afstand til andre.\nI har flere foranstaltninger for folk i karantæne, end vi har for patienter med en diagnose.\n»Ja, og vi kan gå på restaurant i aften. Vores forretninger er åbne, folk mister ikke deres job, virksomhederne går ikke konkurs. Det er forskellen. Du kan enten fokusere på at angribe virussen gennem dem, som har sygdommen, og dem, som har høj risiko for at få den, eller du kan fokusere på alle og bede hele befolkningen om at blive hjemme og isolere sig«.\nDale Fisher erkender, at tanken om at komme i isolation på hotel nok havde stødt mange europæere for en måned siden.\n»Men jeg tror, at nu, hvor alle kan se, hvad alternativet er, vil folk være meget glade for at bytte med en del af deres frihed«, tilføjer han.\nDale Fisher ser nedlukningen over hele verden som »en ny chance«.\n»Det er en mulighed for at gøre, hvad du sandsynligvis allerede skulle have gjort i januar og februar«, siger han. Hvis alle sidder i hver deres boble, så vil overførslen af smitte naturligvis brænde ud. Hospitalerne er stadig fyldt med patienter, og det kan tage helt op til otte uger, inden de enten kommer sig eller dør. I den tid gælder det om at blive klar med de rette tiltag«, siger han.\n»Hvad er kapaciteten på laboratorierne, hvor mange kan vi teste nu, hvad kan vi opskalere til, ligger laboratorierne de rigtige steder i landet? Derefter skal vi isolere de positive tilfælde. Når vi har en diagnose, hvor skal vi så gøre af de smittede? Vi kan starte på hospitalerne, men har vi nogle hoteller eller andre steder klar, hvor vi kan sende de smittede hen? Hvad er strategien for at opspore kontakterne, og hvordan vil du kontrollere alle, der skal i karantæne? Har vi taget stilling til, om vi skal benytte overvågningskameraer og apps på telefonerne«, flyver spørgsmålene ud af ham.\nSkal vi gå i biografen på en ny måde?\nIsland er det land i verden, som har testet den største del af befolkningen for covid-19. Også Island benytter smitteopsporing og sætter tætte kontakter i karantæne. Det rammer nu 3 procent af befolkningen og viser ifølge kritikere, at smitteopsporing koster enorme ressourcer. Og det skal da heller ikke stå alene.\n»Samtidig skal vi undgå at samles i store grupper og prøve at arbejde hjemmefra, så der er mindre kontakt«, siger Dale Fisher.\n»Jeg tror, at alle biografer i verden er lukket nu. Vi må spørge os selv, om der er en ny måde, som vi kan gå i biografen på. Måske udendørs, måske skal vi tilbage til drive-in? Restauranter lukker hvert andet bord og har færre pladser ved bordene. Skolerne har aldrig været lukket i Singapore, men der er mere plads mellem eleverne, eleverne bliver siddende ved samme bord og bytter ikke bord hele tiden, børnene får undervisning i håndhygiejne og at måle temperatur. Så det er en ændret udgave af samfundet, men det er ret normalt.«\n»For et par uger siden, da det stadig var muligt at rejse, fik jeg gæster, som sagde, at alt er så afslappet her. Det er, fordi alt arbejdet, som tillader folk at gå ud på gaden og købe en is, sker i baggrunden«."}
{"date":"2020-04-01T21:27:57+02:00","url":"https://politiken.dk/search/art7736004/%C2%BBDanskere-vil-holde-p%C3%A5-pengene-af-frygt-for-at-der-kommer-nye-kriser%C2%AB","author":"Michael Olsen","title":"\n      Overvismand om tiden efter coronakrisen: \n      »Danskere vil holde på pengene, af frygt for at der kommer nye kriser«","text":"Han understreger det flere gange. At han er optimist, hvad angår mulighederne for at rette op på den sønderskudte danske samfundsøkonomi.\nMen samtidig er coronakrisen så absurd usædvanlig og historisk, at ikke engang en overvismand med speciale i nationaløkonomi tør gætte på, hvor hurtigt og i hvilket omfang Danmark får økonomien tilbage på sporet, redder de lukkede virksomheder og de stadig flere ledige.\n»Alt ved denne krise er usædvanligt, vi har ikke noget at sammenligne den med, ingen regnemodeller, som vi lige kan køre krisen igennem«, siger overvismand Carl-Johan Dalgaard, professor i økonomi ved Københavns Universitet.\nFinanskrisen var værre\nMen på trods af den store usikkerhed og de dystre ledighedstal, er der ingen grund til at frygte en langvarig økonomisk nedsmeltning af samme dimensioner som den, der ramte Danmark med finanskrisen for godt 10 år siden, lyder meldingen fra overvismanden.\n»Finanskrisen blev udløst af nogle meget store ubalancer i økonomien, blandt andet på boligmarkedet og i den finansielle sektor. Ubalancer, som havde vokset sig store over tid, og som først skulle rettes ud, inden vi kunne vende tilbage til normalen. Det tog flere år«.\n»Coronakrisen derimod har ramt os som et lyn fra en klar himmel på et tidspunkt, hvor vi ikke har de her ubalancer i økonomien. Derfor er det afgørende, at coronakrisen og den nødvendige nedlukning af samfundet bliver så kortvarig en affære som muligt, så vi ikke kommer i en situationen, hvor boligmarkedet kollapser, og hvor vi får de samme farlige ubalancer i økonomien«.\nOvervismanden roser regeringens hurtige og massive hjælpepakker til de kriseramte virksomheder og deres medarbejdere.\nDe er med til, at så mange virksomheder og arbejdspladser som muligt kommer gennem krisen; og jo kortere krisen varer, jo større er sandsynligheden for, at virksomhederne og arbejdspladserne overlever på den lange bane. Men hjælpepakker gør det ikke alene, mener Carl-Johan Dalgaard.\nForbrugere frygter nye kriser\nSå snart smitten og krisen er på retur, er der brug for at følge op med andre finanspolitiske værktøjer. Først og fremmest værktøjer, der kan få danskerne til igen at bruge penge.\n»Vi er overbeviste om, at denne her krise sætter sig i forbruget. Sådan at forstå, at rigtig mange danskere vil holde på pengene, af frygt for at der kommer nye kriser. De vil ikke gå ud at shoppe nyt tøj, biler, cykler og alle mulige andre forbrugsgoder. Og det er noget skidt for samfundsøkonomien og for de virksomheder, der forsøger at komme til hægterne«.\n»Her giver det efter min mening rigtig god mening så hurtigt som muligt at kanalisere flere penge ud til de borgere, som har stor tilbøjelighed til at forbruge; det er typisk de unge, de ældre og de lavtlønnede, for der ved vi, at flere penge typisk bliver omsat i et større forbrug«, siger overvismanden.\nHan vil ikke lægge sig fast på, hvilken model man kan vælge, men det bedste var i virkeligheden at give folk en check ind ad døren, mener han.\n»Det ville være en udmærket måde at gøre det på, for den skal være enkel og til at forstå. Og vi kan lige så godt begynde at overveje, hvilke finanspolitiske værktøjer vi vil bruge, når vi forhåbentlig snart begynder at se lyset for enden af tunnelen«, siger han.\nHvad tror du, de højtlønnede og de øvrige aldersgrupper ville sige til, at de ikke får en check ind ad døren?\n»Jo, men det her handler ikke om fordelingspolitik, det handler benhårdt om at stimulere efterspørgslen i samfundsøkonomien. Det er i vores fælles interesse. Og vi ved, at højtlønnede typisk vil spare pengene op. Så det nytter jo ikke noget, når vi vil have gang i forbruget«.\nCarl Johan Dalgaard understreger, at regeringens hjælpepakker heller ikke er skabt alene for at hjælpe nogle »stakkels virksomhedsejere«; det handler om at holde hånden under virksomhederne, fordi det også hjælper beskæftigelsen, så vi ikke skal til at afregne dagpenge og understøttelse af fælleskassen til de ansatte, der mister jobbet«.\nIfølge overvismanden giver det også god mening, hvilket flere partier har forslået, at fremrykke offentlige investeringer i planlagte motorveje og togbaner; det giver også flere arbejdspladser og mere forbrug.\n»Men man skal bare være klar på, at der går rimelig lang tid, fra man tager en beslutning om at sætte gang i sådan et infrastrukturprojekt, og til det sætter sig målbart i økonomien og i forbruget. Derimod indfinder effekten sig næsten med det samme, hvis man sender en check ud til de grupper af borgere, som man ved har en særlig forbrugstilbøjelighed. Det er yderst sjældent, at man bruger dette værktøj, men det er også en yderst usædvanlig situation, vi befinder os i«, siger han.\nPå Christiansborg er blandt andre Venstre klar til at se på modellen med en check til bestemte danskere. Partiet foreslog tirsdag at fremrykke offentlige investeringer i veje og vindmøller.\n»Der er ingen tvivl om, at der er brug for flere tiltag, som holder hånden under danskernes job, de små selvstændige, iværksætterne og virksomhederne«, siger finansordfører i Venstre Troels Lund Poulsen.\nFinansordfører hos Radikale Venstre Sofie Carsten Nielsen ser for sig, at det bliver en svær politisk afvejning, hvem der i så fald skulle modtage penge.\n»Skal rige ældre også modtage pengegaven? Måske skal vi højere grad tænke det den anden vej rundt og give tilskud til specifikke former for forbrug. Man kunne gøre det grønt ved eksempelvis at give store tilskud til nye oliefyr eller noget lignende«, siger Sofie Carsten Nielsen.\nOptimistisk overvismand\nOnsdag fremlagde Nationalbanken sin analyse af coronakrisens konsekvenser for dansk økonomi og gjorde det klart, at pandemien vil udløse et midlertidigt, men kraftigt fald i den økonomiske vækst.\nTil gengæld har både staten og bankerne så mange økonomiske muskler at der er råd til at håndtere krisen, lyder analysen.\n»Jeg er helt enig med Nationalbanken, men der er også masser af ubekendte i det regnestykke«, siger Carl-Johan Dalgaard:\n»Eksempelvis er der jo en vis sandsynlighed for, at vi får en smitterunde mere til efteråret og måske endda flere bølger senere. Og uanset de gode intentioner og de store statslige hjælpepakker til store og små virksomheder så kommer vi ikke uden om, at der vil være virksomheder, der ikke klarer krisen, og folk, der bliver ledige, både her i landet og ude i verden«.​\n»Alligevel er jeg som sagt stadigvæk optimistisk i min vurdering af, at vi bør kunne få en hurtigere genopretning af samfundsøkonomien end den, vi så efter finanskrisen«, siger overvismanden.\n​\n​"}
{"date":"2020-04-01T21:27:54+02:00","url":"https://politiken.dk/search/art7736491/I-er-n%C3%B8dt-til-at-isolere-de-syge","author":"Søren Nørgaard Lund","title":"\n      WHO-eksperter kritiserer smittede i hjemmet: \n      I er nødt til at isolere de syge  ","text":"Først var det antallet af tests, der skilte vandene mellem de danske sundhedsmyndigheder og Verdenssundhedsorganisationen (WHO). Nu møder det faktum, at Danmark og andre europæiske lande råder deres syge til isolation i eget hjem også kritik fra WHO-eksperter. De mener, det er en fatal fejl, når covid-19-smittede med milde symptomer opholder sig hjemme. Faren for, at de smitter deres nærmeste, er alt for stor.\nDale Fisher, professor på det nationale universitetshospital i Singapore og formand for et ekspertnetværk, der rådgiver Verdenssundhedsorganisationen (WHO) om globale sygdomsudbrud, anser isolation af de syge for det vigtigste tiltag til at bekæmpe smitten.\n»Vi kan sige test, test, test igen og igen. Men hvis vi lader folk tage hjem igen, er der ikke megen pointe i det. Vi er nødt til at handle på resultatet af testen«, siger han i et interview med Politiken.\nHan fremhæver, at WHO’s rapport fra Kina viser, at tre af fire blev smittet med covid-19 i hjemmet. Hverken Singapore, Hongkong, Taiwan, Sydkorea eller Kina, som indtil videre har haft størst held til at bekæmpe pandemien, isolerer de syge i hjemmet. Det handler ikke om, at de skal have behandling på et hospital.\n»De skal isoleres, så de ikke spreder sygdommen. Jeg vil elske, hvis din avis kan slå det fast i store overskrifter. Hvis vi sender de syge hjem, så de smitter andre i hjemmet, der ikke kommer i karantæne, så kan det hele komme ud af kontrol«, siger Dale Fisher, mens Sundhedsstyrelsen fastholder, at isolation i hjemmet først og fremmest er et problem for udsatte grupper, der kan have problemer med at isolere sig selv.\nIfølge en mail fra enhedschef Mads Biering la Cour har flere myndigheder derfor »de seneste uger haft fokus på at skabe rammer for selvisolation for socialt udsatte borgere«. Det skete f.eks. i går for en hjemløs mand på Hundested Kro.\n»Sundhedsstyrelsen ser derfor aktuelt på, hvorvidt der skal tages andre metoder i brug for at sikre velfungerende frivillig selvisolation«, siger han.\nStatens Serum Institut finder trods kritikken fra WHO, at det er unødvendigt at flytte smittede ud af hjemmet.\n»Under danske forhold er selvisolation i hjemmet eller sommerhus af mange årsager at foretrække. Vi har i epidemiplanen mulighed for at etablere både fælles karantæne og isolationsfaciliteter. Det anbefaler Sundhedsstyrelsen ikke i stort omfang på grund af smitterisiko og af psykologiske og sociale årsager«, skriver Kåre Mølbak, faglig direktør for infektionsberedskab ved Statens Serum Institut, i en mail.\nAssisterende generalsekretær ved WHO Bruce Aylward, ser ikke en modsætning mellem at sætte de syge i isolation og vestlige værdier.\n»Lige nu forhindrer myndighederne de fleste i at gå på arbejde, i skole, shoppe, gå i kirke og så videre. I stedet kunne vi tage nogle få tusind og hjælpe dem til at isolere sig på den rigtige måde. Det valg undrer mig altså«.\nFlere danske forskere taler imod generelt at isolere de syge uden for hjemmet. Mellem argumenterne er, at det strider mod vestlige frihedsbegreber, men også, at WHO’s strategi ikke virker på denne virus, selv om den var effektiv mod blandt andet sars.\n\n»Vi kan da godt teste alle med milde symptomer og isolere dem hjemme eller ude for hjemmet. Men hvad med alle raske, der måske er smittede? De smitter jo i inkubationstiden, uden at de har symptomer. Den smittede, der på dag 3 testes negativ, kan på dag 5 testes positiv og få symptomer og sygdom på dag 6. Skal alle raske så testes?,« spørger Jens Lundgren, professor i infektionssygdomme ved Københavns Universitet og overlæge på Rigshospitalet, i et andet interview i dagens avis.\nHerhjemme har en gruppe forskere med udgangspunkt i Københavns Universitet skrevet til samtlige politiske partier for at sikre mulighed for, at de syge kan blive isoleret uden for hjemmet. Deres argumenter har især koncentreret sig om den sociale slagside, fordi samfundets fattigste bor på mindst plads, og familierne derfor har højere risiko for at smitte hinanden.\n»De færreste af os vil kunne isolere os derhjemme uden at risikere at smitte andre i husstanden«, siger epidemiologiprofessor Thorkild Sørensen, Københavns Universitet.\nHan lægger vægt på, at det ikke behøver at foregå med tvang, men at det kan være et tilbud til de smittede.\nI teorien kan det ifølge WHO-eksperterne for nogle få, hovedsagelig singler, lade sig gøre at isolere sig selv, så andre ikke risikerer smitte, men i praksis er det for langt de fleste en umulig opgave."}
{"date":"2020-04-01T21:27:52+02:00","url":"https://politiken.dk/search/art7736730/Giv-penge-til-unge-%C3%A6ldre-og-lavtl%C3%B8nnede","author":"Michael Olsen","title":"\n      Overvismands bud på coronaplan:  \n      Giv penge til unge, ældre og lavtlønnede ","text":"Det lyder næsten for godt til at være sandt. At den coronainficerede danske samfundsøkonomi skal reddes med gavmilde pengegaver til borgerne. Men der er en mening med galskaben.\nNår krisen slipper taget i det danske samfund, vil borgerne være så bange for nye kriser, at de lader deres penge stå på bankkontoen frem for bruge dem i butikkerne, mener overvismand Carl-Johan Dalgaard:\n»De vil ikke gå ud at shoppe nyt tøj, biler, cykler og alle mulige andre forbrugsgoder. Og det er noget skidt for samfundsøkonomien og for de virksomheder, der forsøger at komme til hægterne«, siger han og fortsætter:\n»Derfor givet det rigtig god mening så hurtigt som muligt at kanalisere flere penge ud til de borgere, der har en stor tilbøjelighed til at forbruge; og det er typisk de unge, de ældre og de lavtlønnede«, siger overvismanden, der bliver bakket op af flere førende økonomer..\nBlandt andre tidligere overvismand, professor Hans Jørgen Whitta-Jacobsen er enig: »Vi ved, at disse grupper har et særligt forbrugsmønster. Og eftersom situationen er ekstraordinær, kunne man med fordel tænke i utraditionelle former for finanspolitiske lempelser«.\nHan peger blandt andet på muligheden for midlertidigt at hæve folkepensionens grundbeløb eller statens uddannelsesstøtte – og for at lette skatten på de laveste indkomster. På den måde bliver der kanaliseret flere penge ud til forbrug i en række midlertidige ordninger.\nFinansminister Nicolai Wammen (S) er enig i, at der vil være behov for at »sætte yderligere gang i hjulene«, når samfundet igen skal lukkes op: »Det tror jeg der er bred enighed om, og jeg hilser forslag velkomne«, siger ministeren i en skriftlig kommentar:\n»Lige nu er opgaven at holde hånden under danske arbejdspladser, så vi sikrer, at så få danskere som muligt mister deres job, og så få virksomheder som muligt bukker under«, siger han.\nDet er ikke kun danske økonomer, der anbefaler pengegaver til folket. Cheføkonom i den svenske Swedbank Andreas Wallström foreslår ifølge Dagens Nyheter, at den svenske stat giver alle svenskere i den arbejdsdygtige alder 10.000 svenske kroner for at kickstarte økonomien, når coronakrisen er overstået.\nI USA har både demokrater, republikanere og sågar præsident Donald Trump selv nævnt de såkaldte helikopterpenge som en mulighed for at holde hånden under amerikanernes forbrug.\nI det danske Folketing er Venstre umiddelbart klar til at diskutere idéen, mens Radikale Venstre ser det som en vanskelig model. »Det vil være en svær politisk øvelse at dele penge ud til nogle, men ikke til andre i den nuværende situation, men jeg vil ikke afskrive det«, siger finansordfører og næstformand Sofie Carsten Nielsen.\nMen målet er ikke at dele sol og vind lige, understreger Carl-Johan Dalgaard. Det handler om at sparke gang i forbruget, og får de højtlønnede en pengegave, vil de typisk spare pengene op: »Det nytter jo ikke noget, når vi vil have gang i forbruget«, siger overvismanden."}
{"date":"2020-04-01T21:16:07+02:00","url":"https://politiken.dk/search/art7737027/vcvvcvb","author":"Philip Flores","title":"\n      vcvvcvb","text":""}
{"date":"2020-04-01T20:59:51+02:00","url":"https://politiken.dk/search/art7735987/Dum-ide-at-aflyse-studentereksaminer","author":"","title":"\n      Politiken mener: \n      Dum ide at aflyse studentereksaminer","text":"Jeg savner dig’ ​\nSådan står der på det papskilt, læreren Mette Tosti holder ud af ruden på sin bil, når hun kører fra hjem til hjem i Varde for at holde humøret oppe hos sine elever. Hun er blot en af mange lærere, der er indstillet til Politikens Undervisningspris, fordi hun kæmper for at gøre fjernundervisningen nærværende, mens eleverne er fraværende.\nAt savnet er gengældt, kan elever og deres forældre skrive under på. Skolerne har nu været lukkede i tre uger. Selv om lærere, forældre og elever har gjort en kæmpe indsats for at holde hoveder og computerskærme åbne, mens skolerne har været lukkede , så mangler det væsentligste: Glæden ved at lære og blive dannet som menneske i fællesskab med andre. Lukningen har haft en pris for alle elever og lærere, og prisen bliver højere, jo længere den varer.​\n​\nDerfor er det godt, at statsministeren har lagt op til en gradvis åbning af skolen efter påske, hvis epidemien udvikler sig i den flade kurve, som den har gjort hidtil. Opgaven bliver nu at sikre, at det bliver gjort rigtigt og i rette tempo. For som sundhedseksperter står i kø for at sige, er det en dårlig ide at åbne skolen fra den ene dag til den anden med fællessang i aulaen og med fulde klasseværelser, hvor eleverne umuligt kan placeres på sikker hosteafstand af hinanden. Nej, åbningen skal ske, så nogle elever går i skole om formiddagen og andre om eftermiddagen, og så klassen kan opdeles i mindre hold og undervises i flere lokaler. ​\nDen gradvise åbning kræver også et kritisk blik på, hvor behovet er størst. Det er oplagt, at 9. klasses elever skal i gang straks, så de kan blive klar til afgangseksamen. Det er også oplagt, at elever i de små klasser fra sårbare hjem hurtigst muligt skal i skole igen. Selv om det bliver få timer om dagen vil det have stor betydning for børnenes trivsel og videre udvikling.\nFor de unge gælder, at erhvervsuddannelserne må stå forrest i køen. Det er meget svært at lære håndelag og praktiske færdigheder på en computerskærm. Dertil kommer, at fremtidens håndværkere også bliver ramt, fordi mange er udelukket fra deres praktikplads.\nUd fra samme princip kan gymnasieelever i 3.G og HF’s andet år begynde med opdelt undervisning i flere lokaler, så de kan blive klar til eksamen. Elever i de to første gymnasieår kan derimod holdes hjemme til næste trin i landets genåbning. Gymnasielærernes organisation, GL og Danske Gymnasieelevers Sammenslutning foreslår, at eksamen allerede nu aflyses. Men det vil sende det forkerte signal og betyde, at en hel årgang af studenter vil få et amputeret sidste år på gymnasiet og miste den erfaring, som det giver at gå til eksamen.\nSkoler i Danmark har klaret lukningen imponerende. De kan også klare en forsvarlig genåbning, hvis de får en dato at forholde sig til."}
{"date":"2020-04-01T20:12:47+02:00","url":"https://politiken.dk/search/art7730907/%C2%BB100.000-kroner-fiser-v%C3%A6k-p%C3%A5-et-%C3%B8jeblik-i-faste-udgifter%C2%AB","author":"Elisabeth Astrup","title":"\n      Et døgn\n      »100.000 kroner fiser væk på et øjeblik i faste udgifter« ","text":"\nTirsdag 31. marts:​\nVi vågner omkring 7.30 og er oppe inden 8. Det holder lidt hårdt for vores to drenge. For dem bliver klokken 8.30, inden de er på benene. Der sker et eller andet i en teenager, når hverdagen ikke kører, som den plejer.\nTil morgenmad laver vi havregrød med revet æble og kanel. På det tidspunkt er min mand kørt afsted. Han har heldigvis et job, som kræver, at han stadig er på arbejde.\nJeg er frisør og har min egen salon. Siden den onsdag, hvor statsministeren lukkede alt ned, har min omsætning været på 0 kroner. Så vi vender vores privatøkonomi hele tiden i øjeblikket.\nDa vi var klar over, at salonen ikke måtte være åben længere, flyttede vi med det samme ud i vores kolonihave, så vi kunne komme ud, hvor der er have og luft. Det nyder vi helt vildt.\nEfter morgenmaden træner vi med appen ’7 Minutes Workout Challenge’. Vi kører programmet to gange. Den ældste af vores drenge kører mest sit eget program. Han vil gerne bestemme selv, og det gælder for mig om at finde en god balance mellem at opfordre ham til en masse gode og fornuftige ting, uden at jeg tvinger en masse igennem. Det kan godt være lidt af en opgave, må jeg indrømme.\nBagefter går vi i gang med lektier. Jeg holder hårdt på, at lektierne skal overstås, inden vi begynder at hygge. Det er fedt for mig at have så meget tid til at forstå, hvor drengene ligger rent fagligt. Og jeg er fuld af respekt for det store arbejde, mine børns lærere udfører.\nAlle de gentagelser, der skal til, inden børnene forstår tingene. Man skal være lidt langluntet. Selv er jeg nok mest mellemluntet. Ikke kortluntet, men heller ikke langluntet. Jeg kan mærke, at når jeg synes, at noget er simpelt at forstå, har jeg det svært med, at mit barn kan gå kold på opgaven. Så går klappen ned. Og så bliver jeg sådan lidt ’Ej, for fanden, hvad er 6+3, tænk dig nu lige om’. Men det virker jo ikke, når jeg hidser mig op.\nJeg er heldig, at jeg har 100 procent fri i de her dage til at hjælpe med lektier. Jeg må jo ikke udføre mit arbejde. Så betyder det ikke så meget, om en matematikopgave, der skulle have taget 30 minutter, tager to timer i stedet. Sådan må det bare være.\nBufferen er væk\nMen jeg ville sindssygt gerne arbejde. Og salonen fylder i mit hoved i brudstykker. Nogle gange kan jeg godt finde ud af at lægge det væk. Men situationen er ret alvorlig. Jeg kan ende ud i at måtte låne penge for at kunne udbetale løn til mine ansatte, hvis salonen stadig skal være der på den anden side. De penge, jeg kan få fra hjælpepakkerne, dækker ikke nær de udgifter, jeg har.\nJeg kigger på min konto hver dag. Jeg holder øje med, om pengene fra hjælpepakkerne tikker ind. Ellers har jeg ikke noget at udbetale løn af. Så lige nu forhandler jeg med mine kolleger om, om de har mulighed for også at gå ned i løn. Min buffer er væk for længst. 100.000 kroner fiser væk på et øjeblik i faste udgifter i salonen.\nJeg kunne sagtens lave en masse penge og tage rundt og klippe folk privat. Men det holder jo ikke. Jeg vil så gerne, at den her situation ender hurtigst muligt. Hvis det skal ske, skal vi jo ikke rende og blande os med hinanden på den måde. Det håber jeg virkelig, at folk respekterer, så vi kan få gang i forretningerne hurtigst muligt.\nOm eftermiddagen kører den yngste og jeg til Dragør og spiser en is og går lidt rundt på havnen. Jeg bliver afbrudt af et telefonopkald fra en fagforeningsmand.\nBagefter kører jeg den ældste til træning. Han er konkurrencesvømmer, men kan kun træne på land i øjeblikket. Så de er fem unge, der mødes og løber sammen på tid.\nBagefter er jeg i Bilka og Matas i Fields.\nJeg har brug for at lave ting i løbet af dagen. Ellers føler jeg, at jeg spilder min tid, og det gør mig trist. Så jeg er i gang hele dagen. Haven er det bedste sted i øjeblikket. Når jeg luger, kan jeg glemme alt andet, og derude arbejder jeg langsomt. Og så giver det mig ro, når min have bliver flot."}
{"date":"2020-04-01T19:53:49+02:00","url":"https://politiken.dk/search/art7736334/Amazon-fyrer-initiativtager-til-corona-strejke","author":"Jens Bostrup","title":"\n      New Yorks borgmester blander sig: \n      Amazon fyrer initiativtager til corona-strejke","text":"Arbejdere på Amazons lagre har de seneste dage strejket i dele af USA med krav om blandt andet værnemidler, betalt frihed ved mistanke om corona, risikotillæg  og lønforhøjelse.\nDet sker, netop som efterspørgslen er vokset med op mod 40 procent under coronakrisen, og selskabet følgelig må kæmpe for at følge med. Analysebureauer melder om flere end 600 millioner flere besøg på hjemmesiden og e-handelsgiganten søger 100.000 nye arbejdere, der skal sørge for at få varerne ud.\nIfølge The Wall Street Journal har Amazon allerede givet sig på flere punkter, blandt andet højere timeløn og betaling under karantæne.\nMen i New York, hvor coronakrisen lige nu ser værst ud, blev arrangøren af aktionen, Chris Smalls, efterfølgende fyret. Han ser det ifølge flere amerikanske medier som en straffeaktion.\nDet afviser Amazon, der forklarer, at Chris Smalls var i 14 dages hjemmekarantæne efter at have været i tæt kontakt med en coronapositiv kollega.\n»Trods instruktionen om at blive hjemme med løn mødte han op på arbejde mandag og udsatte holdet for fare«, siger Kristen Kish, talsperson for Amazon, i en pressemeddelelse.\nNew Yorks borgmester, Bill de Blasio, har bedt byens menneskerettighedskontor om at undersøge sagen.\n»Beskyldningen lyder, at han blev fyret, fordi han forsvarede kollegaernes sikkerhed. Jeg har beordret byens menneskerettighedskontor til at undersøge sagen øjeblikkelig. Hvis det er sandt, er det en krænkelse af vores lov om menneskerettigheder, og det vil vi øjeblikkelig reagere på«, sagde borgmesteren på en pressebriefing tirsdag. Han tilføjer, at politiet inspicerer Amazons lager i byen for at sikre sig, at afstandsreglerne bliver overholdt.\nHård arbejdsgiver\nAnsatte på mindst 21 af Amazons lagre og speditionscentraler i USA er testet positive. De ansatte klager over, at Amazon ikke gør nok for at beskytte dem, og at de risikerer deres liv, når de går på arbejde for at sikre, at kunderne får deres varer. Selskabet afviser beskyldningerne og siger, at de tager passende forholdsregler, skriver The Washington Post, der ejes af Jeff Bezos, Amazons grundlægger og topchef.\nAmazon er i forvejen kendt som en hård arbejdsgiver.  Stadig flere journalistiske undersøgelser har dokumenteret, hvordan jagten på større produktivitet har ført til ulykker og sågar dødsfald.\nMagasinet Reveal analyserede dokumenter fra 23 lagerbygninger og fandt, at næsten 10 procent af de fuldtidsansatte havde fået alvorlige skader i 2018, mere end dobbelt så meget som det nationale gennemsnit.\nChauffører, hvis rute bliver tilrettelagt og overvåget af en app på deres telefon, er stødt ind i fodgængere og andre biler i forsøget på at holde det tempo, algoritmen forlanger, har techmedierne ProPublica og Buzzfeed afsløret.\n»Og nu skal de ansatte så arbejde side om side med kollegaer, som kan være smittet med en dødelig virus, der smitter, endnu før symptomerne begynder at vise sig«, skriver The Verge.\n»Det er en utrolig belastende tid for disse arbejdere, men det er også en tid, hvor de formentlig står stærkere over for deres arbejdsgiver end nogensinde før«."}
{"date":"2020-04-01T19:52:29+02:00","url":"https://politiken.dk/search/art7726679/2-hjerter-Det-Kongelige-Teater-sakker-bagud-under-coronakrisen","author":"Thomas Michelsen","title":"\n      2 hjerter: Det Kongelige Teater sakker bagud under coronakrisen","text":"Operahusene verden over er lukket lige nu. Coronakrisen har sendt sangere og musikere hjem. Men der gik ikke mange dage, før husene et efter et fandt ud af at streame opera gratis i stedet.​\nNu bugner det med tilbud, så man dårligt kan vælge foran skærmen. Fra Metropolitan-operaen i New York kan jeg hver aften streame en ny opera med verdensstjerner, optaget i HD-kvalitet på The Met. Programmet er en gratis luksus-festbanket med John Adams’ ’Nixon in China’ i aften, Verdis ’Don Carlos’ i morgen, Bizets ’Perlefiskerne’ fredag, ’Macbeth’ lørdag og så videre.\nWiener Staatsoper streamer opera og ballet live, så det føles som en rigtig forestilling, når man sætter sig til rette i sofaen på det annoncerede klokkeslæt, og her kan man i aften opleve Strauss-operaen ’Kvinden uden skygge’ dirigeret af Christian Thielemann og med supersangere som Camilla Nylund på scenen.\nAndre af Europas førende huse som operaen i Zürich præsenterer ikke helt så opulente streamingprogrammer. Men ved at lægge en hel del kvalitetsopsætninger af opera og ballet ud og tilbyde hver forestilling over tre annoncerede dage opnår de alligevel at få udbuddet til at virke appetitvækkende.\nDet er ikke ret godt\nHer i Norden er det meget forskelligt, hvor godt eller skidt det er lykkedes operahusene at afhjælpe krisen ved at gøre tidligere operaproduktioner tilgængelige online.\nPå Den Norske Operas hjemmeside er der bare lukket. Heller ikke operaforestillinger fra Oslo, som tidligere har kunnet ses på EU’s store operasite Operavision, er gjort tilgængelige, ligesom man på Malmö Operas hjemmeside må nøjes med at blive glad af at synge med på dagens sang og se videohilsener fra kunstnerne. Kungliga Operan i Stockholm tilbyder derimod filmede forestillinger på sitet Operan Play.\nOg så er der vores eget Kongelige Teater. Hvordan klarer det sig under coronakrisen?\nSvaret er: Foreløbig ikke ret godt. Teatret var hurtig til at oprette undersitet KGL Xtra, men der sker ikke meget, når man klikker ind. Under ’Forestillinger’ kan man finde en lille rodebunke bestående af en enkelt klassisk symfoni, et par teaterstykker, en ballet og to operaer. Det er de samme forestillinger, der har ligget der et stykke tid nu, og ud over små videoer lavet af teatrets hjemsendte medarbejdere og en velkomst fra skuespilchef Morten Kirkskov virker det temmelig dødt. Den ellers så karismatiske teaterchef og problemknuser Kasper Holten er ingen steder at se.\nDet er klart, at her er tale om kunstnerisk nødberedskab, men krisestyring mærker man ikke noget til. Ingen live-sendinger eller kalendersatte tidspunkter giver fornemmelsen af, at man har gjort mere end bare at skovle et par tilfældige forestillinger ud. Tænk, Det Kongelige Teater har filmet så fantastiske produktioner som Wagners ’Ring’! Jeg skal ikke kunne sige, om det har været umuligt at få rettighedshavere til at samarbejde i den usædvanlige situation, vi er i, men det er jo den slags, vi hungrer efter. Faktum er bare, at det er alt andet end spektakulært, hvad man kan finde af musikalsk dåsemad til karantænetiden, når man klikker på KGL Xtra.\nSibelius’ 1. Symfoni spillet af Det Kongelige Kapel under kapellets egen maestro Alexander Vedernikov er godbidden. Her bliver man glad over, at operachef John Fulljames har taget sig tid til at skrive en introducerende note, og efter et præ-corona-host fra publikum er soloklarinetten i gang med at male det store, skælvende smukke finske panorama op. Det er rart at se kapelmusikernes kendte ansigter, og på en lille video får jeg af violinist Alexander Ølgaard at vide, at koncerten er fra sidste år.​\nDer ligger også to operaer, men den ene er bare en lydfil uden billedside, og man skal helt ind til selve videoen, før en introduktion til de enkelte værker dukker op.\nMonteverdis ’Orfeo’ er en af verdenshistoriens første operaer. Den var også den sidste, Det Kongelige Teater nåede at sætte på scenen, inden det måtte lukke først halvt og så helt. Optagelsen er dejligt renæssance-klingende spillet af Concerto Copenhagen. Der er gode sangere, men her savner jeg virkelig en billedside til at bære den lange strøm af uoversat italiensk, og her står ikke engang, hvem der synger. Det er virkelig for sløjt.\nLidt dåsemad i en fart\nPuccinis ’La bohème’ havde Det Kongelige åbenbart liggende klar i en tjekket videoproduktion. Til gengæld drejer det sig om Elisabeth Lintons problematiske iscenesættelse, hvor tenoren Peter Lodahls tilnærmelser tages med et feministisk skuldertræk af Maria Luigia Borsi som Mimì. Den italienske sopran med smøg i munden jokker dog ikke på Rodolfo, som hendes kollega Gisella Stille gjorde ved premieren i 2016. Der er blevet hevet i land i forhold til den grelle udgave, der blev præsenteret dengang.\nDet Kongelige Teater har lagt lidt kunstnerisk dåsemad ud på KGL Xtra. Men de er meget langt fra at vende krisen til en ny styrke, sådan som andre operahuse ude i verden lynhurtigt har formået at gøre det.\nKonkurrencen på operascenen er blevet mere international end nogensinde. Lige nu er der ikke længere til Wien og New York, end der er til Operaen i København. Der er muligvis nogle helt kontante grunde, men i den konkurrence er nationalscenen bagud.​"}
{"date":"2020-04-01T19:42:58+02:00","url":"https://politiken.dk/search/art7734669/Det-ligner-en-krigszone.-Det-er-det-heldigvis-ikke.-Men-det-er-helt-vildt","author":" Katharina Oravsky Sandström","title":"\n      Læge i coronakamp:\n      Det ligner en krigszone. Det er det heldigvis ikke. Men det er helt vildt","text":"Min afdeling arbejder i et telt for tiden. Hæve-sænke-bordene og de ergonomiske skrivebordsstole er blevet udskiftet med en bærbar computer i skødet, siddende på en desinficeret plastikskammel. ​​\nDen private garderobe er foldet sammen i en bunke oppe på kontoret i venten på, at vi efter vagtens afslutning kan afklæde os de hvide uniformer og de blå engangsforklæder. Jeg må indrømme, at jeg til en start var både nervøs og utilpas i situationen. Jeg er læge – ja – men nu er jeg langt fra hverdagen, som jeg kender den.\nHvis man skulle tage et billede, som blot indfangede teltet og en smule af omgivelserne, ville man nemt – hvis man skulle have lyst til det – kunne snyde nogen at tro, at billedet er taget i en krigszone.\nDer ses et par sandhvide telte opstillet på en delvis opgravet parkeringsplads, i sin tur omgivet af afspærringsbånd. På den anden side afspærringerne ses bunker af mursten og sand, som ligger spredt ud foran skelettet af en halvfærdig bygning.\nParkeringspladsen er tom, på nær nogle enkelte køretøjer, og et par uniformerede personer i høje støvler vandrer frem og tilbage mellem teltene. Men vi er ikke i krig. Heldigvis. Og her ophører også alle eventuelle imaginære ligheder.\nI tre af teltets hjørner står gasflasker tilkoblet varmeelementer, som holder dem, der sidder tættest på, varme. I det fjerde hjørne – og dette er vigtigt – ligger forsyninger bestående af Matador Mix, Quality Street og cola i generøse mængder.\nDet er en venlig sjæl, der har tænkt på at holde kollegaernes blodsukkerniveau – og ikke mindst arbejdslyst – oppe, i de 7-8 timer, som skal spenderes herinde denne dag.\nVed siden af vores telt har Beredskabsstyrelsen slået lejr. De holder styr på trafikken omkring hospitalet, registrerer, når der kommer patienter til undersøgelse. Døgnet rundt er de her. Om natten sover de på luftmadrasser ved siden af kasserne med vores materialer. Vogter hånddesinfektion, beskyttelsesudstyr og måleapparater med deres hvilende kroppe. ​​\nDe to, der har dagvagten denne dag, er unge. Midt-tyverne, maks. En mand og en kvinde, iført solbriller og Beredskabsstyrelsens mørkeblå uniformer. Gode støvler.\nJeg gad godt have de støvler på, tænker jeg og irriteres over mit eget tankeløse valg af skotøj. Sneakers i nubuck-lignende materiale, røde. Kan vel næppe overleve at blive sprittet af, og klarer heller ikke en vask på 60 grader. De må vist bare ud efter dette.\nUldhuen, jeg tog på i morges, måtte jeg også vinke farvel til. En kollega gjorde mig opmærksom på, at der kunne sidde vira i den, og at jeg skulle tage den af. Den kom direkte ned i en affaldssæk, og nu fryser jeg om ørerne. Jeg må finde det gode skiundertøj frem til næste vagt.\nI ny og næ strejfer tanken mig, om der er noget eller nogen, vi glemmer, i denne ’covide’ tid. Når opmærksomheden kollektivt rettes mod noget bestemt, vil der uundgåeligt være andet, der falder ud i skyggen.\nVerdens andre problemer ophører jo desværre ikke med at eksistere, fordi at denne nye virus opstod. Folk vil fortsætte med at få kræft og psykoser, misbruge og misbruges. Den globale temperatur vil blive ved med at stige. Jeg spekulerer på, om den menneskelige hjerne har plads til at tage så meget bekymring ind. Mere end et stort dilemma ad gangen.\nSelv bliver jeg nok nødt til at ensrette opmærksomheden. Lige nu, i dette øjeblik, er jeg her, i dette telt, på denne opgave. Lige nu er der ikke plads til at begræde, at min hundrede år gamle mormor på den anden side af grænsen måske ikke når at få et sidste besøg af sit barnebarn.\nEller at den bryllupsfest, som til forsommeren endelig ville kunne blive virkelighed (kun syv år senere end først planlagt), alligevel ikke bliver til noget. Denne tid kræver både sine ofre og ofre.\nFor nogle er prisen betydelig højere end for andre, men ingen går helt fri. Det er viden, som tærer. Men ligesom det menneskelige sind har en fantastisk forestillingsevne og dermed kan skabe (til tider unødvendig) frygt, har det også evnen til at finde mening, også i umiddelbart meningsløse situationer.\nJeg kan ikke lade være med at synes, at dette også er en smuk oplevelse. En opvisning, i hvad et samfund kan. Hvad et fællesskab kan.\nHer står vi nu, seks kollegaer, som er vant til at se hinanden i tøj, som udtrykker vores individuelle stil og smag. I dette telt er vi ens. Ingen smykker, ingen neglelak, ingen ydre tilhæftede detaljer foruden de kroppe, vi er født i. ​​\nJeg kan ikke lade være med at filosofere over, at de blåhvidt klædte mennesker, jeg lige nu ser rundt på, symboliserer den nøgenhed, vi som art i denne tid oplever. Nu er vi sårbare.\nVi er vant til vores flekstid, velopvarmede lokaler, kaffepauser. Vores rutine (jeg har fundet ud af, at jeg elsker min rutine).\nPludseligt bliver vi rystet rundt. Mindet om, at vi ikke har kontrollen. At vi ikke altid kan gøre, som det passer os. Det er skræmmende, uhyggeligt. Og samtidig smukt.\nJeg filosoferer videre og finder mig selv i at tænke, at denne virus måske også er glad for symboler. Jeg mener –corona. Den har kronet sig selv til dronning eller konge over os alle. Det er den, der bestemmer. Ha! tænker Højheden Corona, nu kan de stakkels mennesker lære det. At livet kan gøre ondt.\nDen funktion, vi udfører i teltet, kaldes ’fremskudt visitation’, og det er ret smart. Podning af potentielt indlæggelseskrævende personer kan give hospitalerne en chance for at isolere dem, som det er relevant at isolere. På den måde spares livsvigtige resurser.\nFor os i teltet gælder det således om at vurdere, hvem som er i risiko for at blive indlagt. Disse personer stikker vi en vatpind i svælget på og ser, om covid-19 mon har taget dette hostende individ i besiddelse. Vurderer vi, at personen ikke er i risiko for indlæggelse, sendes hen hjem med information om at følge myndighedernes råd.\nEt par kollegaer taler om, hvor praktisk det alligevel er at have tre børn i øjeblikket. Så har de selskab af hinanden. De store søskende har været så gode og passet på de små. De har ikke engang spurgt efter legekammerater!\nSamtalen går videre med tanker til de mange mennesker, som er ensomme, eller dem, der ikke har resurserne til at tage sig af deres børn hele dagen.\nHvilke konsekvenser isolationen kan få for den mentale sundhed generelt. Det må man lige minde sig selv om, slår den ene kollega fast, når man er irriteret over igen at blive forstyrret af et familiemedlem, eller når man føler, at ens partner går en på nerverne.\nMan må lige minde sig selv om at sætte pris på, at man faktisk har nogen. Det er den anden kollega helt enig i. Så falder de begge i staver med små, trætte smil på læberne. Hvorefter de griber ud efter deres telefoner. Nok for at sende en hilsen til en derhjemme.\nDet vibrerer i min lomme. Sms fra en gravid veninde. Hun er bekymret for sit og den ufødtes helbred og beder om råd. Det er svært for mig at give, jeg ved jo ikke bedre end Sundhedsstyrelsen. ​​\nHun har ikke røbet graviditeten for sin leder endnu og vil helst ikke virke besværlig. Vil gerne have myndighedernes konkrete vejledning. Jeg sender en hjerte-emoji retur og er glad for at jeg aktuelt selv ikke er i hendes (om end lykkelige) situation.\nDer er forståeligt nok mange spørgsmål fra de patienter, der kommer i teltet. Selv vi sundhedspersonale skal løbende lære nye retningslinjer.\nPsykologisk fleksibilitet er denne tids vindende koncept. Jeg og en kollega diskuterer, hvordan vi bør kommunikere med teltets patienter. Det er en balance, hvor tidsressourcer skal prioriteres. At åbne op for mange spørgsmål er tidskrævende. At være afvisende og kort i tonen skaber utryghed. Det er et tilbagevende tema i sundhedsvæsenet, også uden for teltet.\nVi lader diskussionen ligge for denne gang, da den unge kvinde fra Beredskabsstyrelsen gør mig opmærksom på, at en mand venter i en grå Audi.\nDet er tid til at tage beskyttelsesudstyret på – engangskittel, maske, handsker, briller – for at tage imod ham. Sekretæren har allerede registreret hans person- og telefonnummer, og min kollega kan se hans navn i Sundhedsplatformen på pc-skærmen.\nHun er ’ren læge’ og fører journal, jeg er ’uren læge’ og udfører undersøgelsen. Et metalhegn og to meter frisk marts-luft skiller os ad. Det blæser en smule, og på den anden side af teltdugen udføres et omfattende byggeprojekt af hospitalet.\nVi spidser ører for at høre mandens sygehistorie igennem gravemaskinernes larm. Iltmætningen er 96 procent!, råber jeg til min kollega, som hamrer på tastaturet med sine stive fingre. Temperatur 36,7, ingen rejseaktivitet!\nSådan fortsætter vi. Vi tager en podning, for en sikkerheds skyld. Vi vurderer, at han skal have lavet et hjertediagram, da han har et tidligere hjerteinfarkt, og vi må passe ekstra på risikogrupperne.\nMin ’rene’ kollega ringer til akutmodtagelsen og drøfter vores vurdering. De er enige, og få øjeblikke senere kommer en maskebeklædt overlæge fra akutmodtagelsen og følger manden ned ad bagvejen ind på hospitalet. Han er taknemmelig, og vi ønsker god bedring.\nEt ungt par med et barn i klapvogn stikker hovedet ind og spørger, om vi foretager drop-ind-tests for covid-19. Nej, du skal have en henvisning fra din egen læge, forklarer vi. Og så skal man have symptomer. Parret takker og fortsætter deres gåtur i solskinnet.\nEndnu en bil står i venteposition på parkeringspladsen. Det er en kvinde, ikke ret gammel, måske fem år ældre end mig selv. ​​\nHun har astma og arbejder som pædagog. Hun havde været på vej på arbejde i dag, men kom i tvivl, da hun havde svært ved at få vejret. Nu har hendes egen læge sendt hende til os.\nKvindens vejrtrækning er tydeligt påvirket, og hun må holde pauser, når hun taler. Iltmætningen er dog fin, hun har ingen feber, og vi vurderer i fællesskab, at der skal podes, men ikke indlægges akut. Kvinden er tilfreds med dette og lover at kontakte læge straks, hvis hendes vejrtrækningsproblemer forværres yderligere.\nJeg trækker beskyttelsestøjet af på den særligt indøvede måde, spritter hænder, skifter handsker, tørrer omhyggeligt stol, bord og udstyr af med spritservietter, skifter handsker igen, tager briller og maske af og spritter mine hænder.\nNu er jeg ren læge og kan bytte rolle med min kollega.\nEn sygeplejerske fra Akutmodtagelsen kommer med et par kander varm kaffe og te. Hun smiler og skutter sig i sin kortarmede T-shirt. Her får I, så I kan holde varmen!\nVi fylder alle taknemmeligt vores engangskrus og medbragte termokopper og sætter os ind mod de varmegivende apparater.\nNogle bruger hver pause til at arbejde på noget – en artikel, et forskningsprojekt, svare på mails. Andre tager en lille slapper i den eneste stofbeklædte lænestol, som dog til dette formål desuden er beklædt med opklippede plastikposer og tape. Man sidder alligevel rart nok i den til at tage sig en lur (det ved jeg af erfaring).\nMin vagt er efterhånden snart slut, og jeg glæder mig til at komme hjem og få et bad og kramme ungerne. Nødvendigvis i den nævnte rækkefølge. Blive ren og varm og få en dosis normalitet og kropskontakt.\nMine sønner har opfundet en ’coronaleg’. Den er desværre blevet ret populær på drengeværelset. Reglerne er simple og går ud på, at man prut-spytter hinanden i ansigtet og råber ’Du har fået corona!’, hvorpå man løber væk fra sit offer.\nSom forælder og sundhedsperson må jeg selvfølgelig slå hårdt ned på denne uansvarlige leg. Men det er svært ikke også at tillade sig at le en smule. Og de er jo kun de to, sammen hele den lange dag.\nDet ender med, at de får at vide (med meget skrap stemme), at de under ingen omstændigheder må lege på den måde uden for huset. Og så bliver de sendt ud at vaske sig. De nikker med store øjne.\nDe fleste af os smager på utryghed i disse dage. Vi venter spændt på, hvad Mette siger næste gang. På hvordan verden handler. I mellemtiden må vi fortsætte med det, vi nu laver. Blive der, hvor vi nu er.\nJeg er på vagt i et telt. En vagt af uvist hvor mange.\nIngen af os kollegaer ved i skrivende stund, hvor længe fremskudt visitation skal eksistere, og hvor længe vores arbejdsopgaver kommer til at bestå i at udføre denne funktion.\nUvisheden påvirker nogle mere end andre. Personligt er håndtering af uvidenhed og mangel på kontrol ikke mine spidskompetencer, men at sætte ord på oplevelser og tanker hjælper. Deraf en lille historie som denne direkte fra Camp Corona."}
{"date":"2020-04-01T19:33:24+02:00","url":"https://politiken.dk/search/art7736153/Vi-ser-en-nedgang-i-stort-set-alt-kriminalitet","author":"Claus Paaske","title":"\n      Rigspolitiet:\n      Vi ser en nedgang i stort set alt kriminalitet","text":"Lommetyve har det svært for tiden. Meget svært. Der er næsten ingen mennesker på gaden, og de, der er, reagerer prompte, hvis nogen kommer for tæt på.\nI det hele taget har kriminaliteten lidt et knæk, siden regeringen for omkring tre uger siden satte Danmark på vågeblus for at dæmpe coronasmitten.\n»Vi ser en nedgang i stort set alt kriminalitet«, siger Michael Wern, der er ledende politiinspektør i Rigspolitiet.\nTyverier på gaden er raslet ned, og antallet af indbrud i private hjem har også været markant faldende, fordi mange flere mennesker opholder sig hjemme.\n»Til gengæld har indbrud på skoler, fritidshjem og daginstitutioner været en lille smule stigende, nok som en naturlig følge af, at der ikke er personale til stede«, siger Michael Wern.\nFlere husspektakler\nLigeledes oplever politiet en nedgang i den personfarlige kriminalitet, altså vold. Det er en naturlig konsekvens af, at folk er mindre sammen, og at nattelivet er sat på stand-by, lyder vurderingen fra Rigspolitiet.\nUdover det generelle fald i kriminaliteten kan politiet registrere visse forskydninger i kriminaliteten.\n»Desværre kan vi se en stigning i antallet af husspektakler«, siger Michael Wern.\nHan vurderer, at det er en følge af, at flere er lukket mere inde bag hjemmets fire vægge med uoverensstemmelser til følge.\n»Så det er et af de områder vi er meget opmærksomme på«, siger han.\nStatistikken granskes nøje\nSituationen med det ’lukkede’ Danmark er også ny for politiet, og derfor gransker Rigspolitiet kriminalstatistikkerne ekstra nøje.\n»Det gør vi for hurtigt at kunne sætte ind på de områder, som vi normalt ikke betragter som udfordrende, men som kan udvikle sig til at blive det under en situation som den her. Og der kan vi blandt andet se, at husspektakler er et oplagt område at have ekstra fokus på nu«, siger politiinspektør Michael Wern.\nEndelig er der færdselsloven. Med langt færre biler på vejene er der naturligvis færre trafikuheld.\n»Til gengæld kan vi også se, at folk kører hurtigere. Der er mere plads på vejene, og det er der nogen, der udnytter til at køre for stærkt«, siger han og kommer med en advarsel:\n»Så det er også et område, hvor vi har særlig opmærksomhed på, for det er potentiel farlige situationer der opstår. Så vi har også fokus på hastighedskontroller«."}
{"date":"2020-04-01T19:03:37+02:00","url":"https://politiken.dk/search/art7736107/Danske-Spil-udbyder-v%C3%A6ddem%C3%A5l-p%C3%A5-svensk-hyggebold-som-de-advarer-mod-i-Sverige","author":"Jeppe Laursen Brock","title":"\n      Risiko for aftalt spil: \n      Danske Spil udbyder væddemål på svensk hyggebold, som de advarer mod i Sverige","text":"Selv om risikoen for matchfixing er høj, og den sportslige værdi er lav, tilbyder statens bookmaker, Danske Spil, for tiden væddemål på talrige venskabskampe med svenske fodboldklubber fra de laveste rækker. ​​\nFor eksempel var der mandag aften en dyst mellem Västra Ingelstad og Skabersjö på programmet – to hold fra det laveste og næstlaveste amatørniveau i Sverige. Der er altså tale om hold, der bare træner et par gange om ugen og lige så gerne samles for en øl som for at spille fodbold.\n»At kunne spille på en venskabskamp mellem klubber i de allerlaveste rækker i svensk fodbold er forkert på alle måder. I sig selv har kampen ingen betydning, det er bare opvarmning til sæsonen, så det ville være super let at påvirke resultatet, hvis nogen virkelig ville det«, siger Jacob Eliasson, holdleder fra Skabersjö.\nDe senere år har svensk fodbold oplevet mange sager om matchfixing. Blandt andet derfor tager de statsejede bookmakere i Norge og Sverige ikke imod væddemål på særlig risikable kampe fra de laveste rækker, som Danske Spil nu gør.\nUnder coronakrisen er der meget få sportsbegivenheder at udbyde spil om, men fordi svenskerne har indført færre restriktioner end i andre lande, har de stadig haft mulighed for at spille fodbold – og fordi det er nogle af de få resterende kampe, er de pludselig at finde hos bookmakere over store dele af kloden. Selv dem fra laveste niveau.\n»Hos Svenska Spel ville vi end ikke have en diskussion om, hvorvidt vi skulle udbyde de her kampe fra de laveste rækker. Det kommer ikke på tale«, siger Dan Korhonen, chef for sportsspil og spilsikkerhed hos Svenska Spel, og kalder det »helt forkert og useriøst, at spilselskaber udbyder venskabskampe på det niveau«:​​\n»Risikoen for matchfixing er for stor i venskabskampe med lavt rangerede hold. Spillerne tjener ikke nogen penge ved at spille. Derfor kan matchfixerne tilbyde langt lavere beløb for at få det resultat, som de ønsker, end normalt«.​​\nDanske Spil afviser kritik\nDet tyder da også på, at det er mere end blot en risiko. I fredags skulle Enhörna IF og Södertälje FF fra den svenske Division 4 – det svarer cirka til serie 2 i Danmark – spille en testkamp, men den blev aflyst i sidste øjeblik af kritiske grunde.​​\n»Jeg fik information om, at vores kamp ville blive forsøgt fixet. Jeg blev meget forfærdet. Det er det værste, som findes i fodbolden«, siger Mikael Alfredsson, formand for Enhörna IF, og kritiserer muligheden for at sætte penge på kampen:​​\n»Det er helt forkert, at min klub skulle være en ufrivillig del af mørke kræfters ønske om at tjene penge på os«, siger han. ​​\nIndtil aflysningen var det også muligt at vædde om Enhörna IF’s kamp hos Danske Spil. Den statsejede bookmaker forsvarer imidlertid sit valg om at udbyde spil på amatørfodbold fra Sverige – selv om Svenska Spel advarer mod det:\n​\n​\n»Det gør vi, fordi vi ellers slet ikke ville have et udbud. Kampene bliver udbudt, fordi vi har informationen fra en normalt pålidelig dataleverandør, det er en sportsgren, vi kan forholde os til, og der er en lav grænse for, hvor meget man kan spille på kampen, så vi beskytter både os og vores spillere. Ligesom vi holder øje med, hvis der skulle ske noget mistænkeligt. Men det er simpelthen et udtryk for, at det er det, som er tilgængeligt fra fodboldens verden lige nu«, siger Niels Folmann, direktør for Danske Licens Spil, som er den gren af Danske Spil, der udbyder sportsvæddemål.\nSætter I så ikke indtjening højere end integritet?\n»Det er nede i så små beløb i forhold til de store ligaer, at det handler mere om underholdning end indtjening«, siger Niels Folmann og tilføjer, at »hvis vi får efterretninger, hvor der er sikkerhed for, at der foregår noget uhensigtsmæssigt, laver vi selvfølgelig en note om, at det er noget, vi skal pille af«.\nTrusler mod svenske spillere\nMen det er kritisk at udbyde spil på kampe, hvor det er så umuligt at garantere konkurrencens integritet. Sådan lyder det fra forsker og lektor Declan Hill, der er en af verdens førende eksperter i matchfixing og blandt andet uddanner folk fra Uefa i at bekæmpe aftalt spil.\n»Danske Spil bør ganske enkelt lade helt være med at udbyde kampe, der er så stor tvivl om. Når de og andre bookmakere ikke kan garantere et troværdigt produkt uden åbenlys risiko for matchfixing, skal det ikke være på programmet. Og når rækken er for lav, kan man ikke garantere det«, siger Declan Hill og tilføjer:\n»Kunne man forestille sig, at der var en pølsefabrik i Danmark, der sagde, at man kunne spise 90 procent af deres pølser uden at blive syg, men at det så stadig var fint nok at sælge dem alle? Nej da«.\n​\n​\nFra flere af de svenske klubber lyder det nu, at deres spillere har modtaget dødstrusler fra folk i andre lande, der pludselig sætter penge på deres kampe i de lave rækker. Både for at presse dem og true dem, hvis væddemålene ikke er gået hjem. På den måde har coronakrisen ændret meget for små klubber i Sverige.\n»Det er blevet tydeligt med udbuddet af de svenske kampe, at penge er blevet vigtigere end moral for spilselskaberne. Mange virksomheder verden rundt har økonomiske problemer lige nu, men det kan ikke forsvare, at spilselskaberne sætter amatørspillere og -klubber i de situationer«, siger Jakob Uddeholt, leder af kampen mod matchfixing i det svenske idrætsforbund, Riksidrottsförbundet.​​"}
{"date":"2020-04-01T18:46:42+02:00","url":"https://politiken.dk/search/art7734457/%C2%BBHvor-er-alle-de-gode-mennesker-n%C3%A5r-der-sker-d%C3%A5rlige-ting%C2%AB","author":"","title":"\n      Mod er ikke at være fri for frygt, men at beherske frygten","text":"I næsten to uger har jeg og min kone og vores søn været lukket inde i vores hjem i Barcelona. Jeg går kun ud for at købe ind.\nNår jeg kigger ud gennem vinduet på de mennesketomme gader, kan jeg ikke lade være med at tænke på, at jeg tilhører den første generation af europæere, der ikke har oplevet krig, eller i hvert fald krig mellem stormagter – jeg har ikke glemt krigen i det tidligere Jugoslavien.\nDen ret forbløffende kendsgerning har måske hensat os i en dyb overbevisning om, at vi, der nu er befriet fra fortidens problemer – såsom ETA’s terrorisme i Spanien – ville kunne leve i sikkerhed for de katastrofer, der ramte vores forfædre.\n​\n​\n​​\nDenne ubegrundede optimisme slog første gang revner 11. september 2001, da den radikale islamisme slog til i New York, og den fik endnu et slag med den lige så uventede finanskrise i 2008.\nAlligevel havde ingen kunnet forestille sig, at en pest af bibelske dimensioner, der holder os indespærret bag hjemmets fire vægge på ubestemt tid, helt ville skyde vores optimisme i sænk.\nDen forræderiske modgift\nIvan Krastev (bulgarsk samfundsforsker, red.) har sagt, at coronavirus vil styrke nationalismen i Europa. Det er ikke en ubegrundet forudsigelse: Alle store kriser gennem de seneste 200 år har haft den virkning, for eksempel børskrakket i 1929 og også sammenbruddet i 2008, som er den eneste krise, der kan sammenlignes med børskrakket. Forklaringen på det er åbenlys.\nDybe kriser udløser frygt, og nationalismen fremstår som en modgift, fordi den over for den almindelige usikkerhed tilbyder beskyttelse i form af fællesskab gennem blodets bånd. Desværre er denne beskyttelse ikke bare irrationel, men også forræderisk, for den beskytter os slet ikke, eller i hvert fald i langt mindre grad, end man kan opnå gennem et civilsamfund, der er baseret på rettigheder.\nDet bevises helt klart af den omstændighed, at enhver fremgang for nationalismen i Europa har udløst langt værre konflikter end dem, der var grunden til den nationalistiske fremgang.\nDet skete i forbindelse med krisen i 1929, der mundede ud i Anden Verdenskrig, og når dette forløb ikke gentog sig med krisen i 2008, var det, fordi EU forhindrede en nationalistisk genopblomstring – og det selv om EU ikke helt er, hvad vi kunne ønske os, nemlig en føderal stat.\nDermed gjorde EU altså lige præcis det, som det i sin tid blev grundlagt for at gøre. Vil det så lykkes at gøre det igen?\nHvis coronakrisen antager samme økonomiske dimensioner som finanskrisen i 2008, sådan som chefen for Den Europæiske Centralbank, Christine Lagarde, frygter, vil EU så kunne overvinde to på hinanden følgende kriser af så kraftig kaliber, når man tænker på, at selve eurosamarbejdet var i fare for 12 år siden?\nDet er for mig det altafgørende spørgsmål lige nu. For en ting synes i hvert fald at være hævet over enhver tvivl: Vor tids store opgaver er overnationale – hvilket den aktuelle krise igen har vist os – men vi råder kun over nationale midler til at løse dem.\nResultatet er mere eller mindre det samme, som hvis man forsøgte at bryde en bankboks op ved at nikke den skaller. Og som om det ikke var nok, er vores politikere elendige til at udnytte de få overnationale redskaber, vi har – det har vi igen fået dokumenteret af EU’s tamme, tøvende, karrige, frygtsomme og usolidariske reaktion på pandemien.\nHvor er de gode?\nLige siden pandemikrisen blev erklæret, har jeg hørt mennesker sige, at en nødsituation som denne bringer det bedste frem i os. Men det er blot endnu et eksempel på ubegrundet optimisme. Det er i hvert fald min konklusion efter krisen i 2008, særligt den katalanske variant af krisen.\nDerfor citerer jeg denne sætning fra George Orwell for enhver, der gider høre på det: »Hvor er alle de gode mennesker, når der sker dårlige ting?«.\nDet er naturligvis et retorisk spørgsmål. Orwell, der havde oplevet krigen, kendte jo godt svaret: Når der sker dårlige ting, går de gode mennesker, med ganske få undtagelser, enten i dækning eller holder mund, hvis ikke de selv gør dårlige ting.\nDet er ikke nogen særligt optimistisk vurdering, men forhåbentlig får vi lejlighed til at modbevise den.\nWalter Benjamin har skrevet, at lykke er at kunne leve uden frygt. I disse dage kan man ikke leve uden frygt i Europa (i hvert fald ikke uden frygt for mange menneskers liv).\nOg det må man heller ikke: Mod er ikke at være fri for frygt – det ville bare være dumdristighed – men at beherske frygten, så man kan gøre det nødvendige og komme videre. Det er kun det, der gælder nu.\nSpansk forfatter, født 1962, bor i Barcelona.\nProfessor i spansk litteratur ved Universitetet i Girona.\nHar skrevet en lang række romaner, flere af dem med udgangspunkt i den spanske borgerkrig.\nPå dansk findes bl.a. ’Salamis soldater’ og ’Bedrageren’.\nHan har været indstillet til flere nationale og internationale priser.\n\nOversættelse: Tonny Pedersen / Illustration: Mette Dreyer / Arkivfoto: Albin Olsson"}
{"date":"2020-04-01T18:41:41+02:00","url":"https://politiken.dk/search/art7736347/Det-har-regeringen-gjort-for-at-hj%C3%A6lpe-kulturlivet","author":"Ida Herskind","title":"\n      Udstrakt hånd til zoologiske haver, kunstnere og højskoler:  \n      Det har regeringen gjort for at hjælpe kulturlivet","text":"Det danske kulturliv har været hårdt ramt, siden store dele af samfundet blev lukket ned. Derfor har kulturen også fået en særskilt håndsrækning gennem en række initiativer og hjælpepakker i den seneste tid. Her er et overblik over de tiltag, der allerede er faldet på plads:​​​​​​\nArrangementer over 1.000\nAllerede inden statsministeren lukkede dele af landet ned 11. marts, besluttede regeringen, at man vil kompensere arrangører, der som følge af corona har måttet aflyse koncerter og andre store begivenheder i marts.\nEn ordning, der er blevet forlænget onsdag, så den gælder til og med 9. juni 2020.\nHøjskoler\nDe danske højskoler har været truet af lukning, fordi eleverne er sendt hjem, og skolerne derfor stod til at miste deres statstilskud. Kulturminister Joy Mogensen (S) indførte derfor en dispensation 21. marts, så skolerne kunne opretholde tilskuddet, selv om der ikke er nogen elever.\nMere dansk musik\nFor at støtte dansk musikliv i den kommende tid mødtes kulturministeren 23. marts med repræsentanter for musik- og radiobranchen. Det resulterede blandt andet i, at DR fra onsdag 25. marts og to uger frem øgede andelen af dansk musik på P3 og P4 til 80 pct. Flere radioaktører, heriblandt de kommercielle radioer Radio4 og Radio Loud, vil ligeledes skrue op for dansk musik.\nHjælp til freelancere\nFordi mange billedkunstnere og musikere ikke lever op til kravet om at tjene minimum 15.000 kroner om måneden på deres kunstneriske arbejde, kunne de i første omgang ikke få andel i regeringens kompensationsordning for freelancere.\nBeløbsgrænsen mødte derfor hård kritik, der førte til, at regeringen 27. marts satte den ned til 10.000 kroner, hvilket ifølge formand for Billedkunsternes Forbund Nis Rømer var »ekstremt positivt«.\nOrdningen er et supplement til de øvrige tiltag, der allerede er taget som følge af coronakrisen, herunder udskydelse af moms og skat, lånegarantiordninger og en trepartsaftale om lønkompensation.  ​​​​​​\nZoologiske haver\nFor at undgå, at zoologiske haver, dyreparker og akvarier i værste fald ville blive nødt slå dyr ihjel for at overleve, besluttede kulturministeren og et flertal af partierne 29. marts at sikre en ekstra pulje til dem på 48 millioner kroner.\nLandets zoologiske haver mente ikke, at de var tilstrækkeligt omfattede af de hidtidige hjælpepakker, blandt andet fordi driften ikke har kunnet karakteriseres som en fast udgift.\nFolkeoplysning, Statens Kunstfond og mediestøtte\nLandets højskoler, aftenskoler og Folkeuniversitetet fik en hjælpende hånd på 141 millioner kroner, da kulturministeren 31. marts blev enig med Folketingets partier om en ordning, der sikrer, at skolerne kan få kompensation på op til 90 procent af deres tabte deltagerbetaling.\nSamtidig blev politikerne enige om, at de kunstnere, der har fået eller stod til at modtage tilskud fra Statens Kunstfond frem til 8. juni, får pengene, selv om de ikke har mulighed for at gennemføre planlagte projekter.\nDerudover blev politikerne enige om et par tiltag, der kan komme nødlidende medier til gavn. Det ene drejer sig om lavere krav til egenproduceret indhold for ikkekommercielle, lokale radio- og tv-stationer. Det andet tiltag er en fremrykning af godt 368 millioner kroner fra den årlige mediestøtte, som medierne i stedet kan få gavn af nu og her.​​​​​​"}
{"date":"2020-04-01T18:38:01+02:00","url":"https://politiken.dk/search/art7736457/Var-det-her-dagens-mest-upassende-aprilsnar","author":"Marie Nørgaard Skadhauge","title":"\n      »Jeg var i strid modvind internt«:\n      Var det her dagens mest upassende aprilsnar? ","text":"1. april er en særlig dag på nyhedsbureauet Ritzau. Her passer man ekstra meget på, hvilke pressemeddelelser man skriver nyheder ud fra.\nI virksomheder og organisationers kommunikationsafdelinger sidder der nemlig spøgefugle klar med aprilsnarre. Og dem vil man som nyhedsleverandør til de fleste danske medier virkelig ikke falde for.\nDet var ikke desto mindre, hvad der skete, da en Ritzau-journalist på baggrund af en pressemeddelelse skrev, at forsyningsselskabet Ewii nu vil indlægge ekstra rørføring hos deres kunder, hvorfra de kan sende såkaldt 'sekunda-vand' ud.\nIfølge pressemeddelelsen skyldes beslutningen, at kundernes vandforbrug var steget markant under coronakrisen, og selskabet ville derfor tilbyde kunderne det mindre rene 'sekunda-vand' til at gå i bad i.\nMen historien er det pure opspind. Pressemeddelelsen er nemlig en aprilsnar fra virksomhedens side. Den har de lavet for at huske humoren i en ellers vanskelig tid, fortæller administrerende direktør for Ewii, Lars Bonderup Bjørn.\n»Sidste år begyndte vi at lave aprilsnarre. I år fik vi en ekstra grund til at gøre det: coronakrisen. Vi har brug for noget at grine af i den her svære tid. Vi var dog meget bevidste om, at det tematisk ikke skulle handle om noget, der gjorde grin med det alvorlige ved coronavirussen«, siger han.\n»Jeg var i strid modvind internt«\nDet er langt fra alle, der er enige med Lars Bonderup Bjørn i, at en aprilsnar omhandlende coronakrisen er noget at grine af. Redaktionschef på Ritzau, Martin Darling, kalder joken for »overflødig og lidt uopfindsom«.\n»Vi havde nok ikke regnet med, at en ellers troværdig afsender af information som Ewii ville begynde at spøge med den alvorlige situation omkring covid-19«, skriver Martin Darling i en mail til Politiken.\nRedaktionschefen forklarer, at journalisten bag nyheden havde kontaktet Lars Bonderup Bjørn inden publicering, men at den administrerende direktør afviste, at der var tale om en aprilsnar.\nDa en anden journalist fik bestyrket mistanke om, at historien var løgn, fik Ritzau fat på en pressemedarbejder hos Ewii, der bekræftede pressemeddelelsens usandhed.\nLars Bonderup Bjørn forklarer, at han svarede journalisten fra Ritzau, »at den pressemeddelelse er fuldstændig lige så sand, som sådan nogle er 1. april«. Han er overrasket over, at nyhedsbureauet hoppede på aprilsnarren.\n»Men jeg havde da håbet det. Det er vel det, 1. april handler om. Nederst i pressemeddelelsen står der, at undersøgelsen findes på ewii.com/førsteaprilerengoddagfordanskerne. Jeg gider ikke lave en aprilsnar, som er tydeligt urealistisk. For mig er det ikke sjovt. Så bliver det for fjollet«, siger Lars Bonderup Bjørn og tilføjer, at den holdning internt i Ewii var upopulær.\n»Jeg var i strid modvind internt. Diskussionen fyldte meget i fredags. Mange syntes, det var en dårlig idé. Der måtte jeg skære igennem. Jeg ville simpelthen have, at vi lavede den«.\nRitzau beklager\nDa Ritzau opdagede aprilsnarren, trak mediet straks nyheden tilbage. Historien nåede inden da at ligge cirka 20 minutter på nyhedstjenesten, og nogle medier nåede at publicere den på deres hjemmesider. Til dem vil Martin Darling gerne beklage.\n»Vi er jo vant til, at aprilsnarre er sjove, så måske var det også derfor, vi ikke var helt nok på vagt over for denne, da ingen rigtig synes, det var skægt. Men det ændrer ikke på, at vi har begået en alvorlig fejl ved at bringe den. Og selv om vi trak den tilbage igen, så snart vi opdagede fejlen, beklager vi det utrolig dybt over for alle vores kunder«, skriver redaktionschefen.\nHan oplyser desuden, at Ritzau på nuværende tidspunkt ikke har overblik over, præcis hvor mange medier, der nåede at publicere historien, inden nyhedsbureauet trak den tilbage. Men de ved, at der hvert fald er »en håndfuld« medier, der nåede at udgive historien."}
{"date":"2020-04-01T18:29:05+02:00","url":"https://politiken.dk/search/art7736318/Coronakrisen-har-bragt-danske-medier-i-kn%C3%A6.-Nu-f%C3%A5r-de-stor-hj%C3%A6lpepakke","author":"Nikolaj Heltoft","title":"\n      Coronakrisen har bragt danske medier i knæ. Nu får de stor hjælpepakke","text":"Efter et par hektiske dage for kulturministeren Joy Mogensen (S) med mistillid og kuldsejlede forhandlinger har hun indgået en aftale med et flertal af Folketingets partier om en hjælpepakke til landets medier. Mister de mere end 30 procent af deres annonceindtægter på grund af coronakrisen, kan de få kompensation.\n»Jeg håber, at aftalen kan sætte en stopper for de fyringer, vi allerede ser blive effektueret, og at mediehusene opretholder de journalistiske arbejdspladser. Det har samfundet brug for«, siger Radikale Venstres medieordfører, Jens Rohde.\nDer er tale om en kompensationsordning, som gælder for alle trykte og digitale dagblade, ugeaviser, kommercielle radioer, magasiner og fagblade i perioden 9. marts til og med 8. juni 202o.\nDet eneste krav er, at man som medie er medlem af pressenævnet.\nHvis nedgangen har været mellem 30 og 50 procent i perioden, kan man få dækket 60 procent af tabet. Men har nedgangen derimod været over 50 procent, kan man få 80 procent af den samlede nedgang i annonceindtægter dækket.\nTabet bliver beregnet ud fra mediets gennemsnitlige annonceindtægter for sidste år. Det forventes, at de statslige udgifter til ordningen vil beløbe sig til cirka 180 mio. kroner, men der er ikke sat noget loft på.\nI en pressemeddelelsen kalder Joy Mogensen de danske medier »en hjørnesten i vores demokrati«.\n»Jeg er glad for, at der er bred politisk opbakning til, at vi sammen passer på vores medier«, siger hun.\n»En kæmpe forskel«\nVenstre er tilfreds med, at det nu er lykkedes at lande en bred aftale.\n»For Venstre har det været særlig vigtigt, at sikre de regionale og lokale radioer og avisers overlevelse, da de spiller en stor rolle i lokalsamfundene«, siger partiets medieordfører Britt Bager.\nFra SF’s gruppeformand Jacob Mark (SF) lyder der stor begejstring for aftalen:\n»I de her tider er det ekstra vigtigt med stærke medier, som kan formidle troværdigt til danskerne. Derfor er jeg også glad for, at vi sammen kræver, at medierne er tilmeldt Pressenævnet, hvis de skal have støtten«, siger Jacob Mark.\nOgså hos Det konservative Folkeparti vækker aftalen glæde, fordi man mener, at der er behov for at sikre »en fri og kritisk presse«:\n»Jeg glæder mig over, at partierne udenom regeringen er stået fast og har insisteret på en bred og seriøs aftale for medierne«, siger den konservative kulturordfører, Birgitte Bergman.\nNye Borgerlige er det eneste parti, der ikke er med i aftalen.\n»Vi mener blandt andet ikke, at der er tilstrækkelig kontrol med de penge, der bliver udbetalt«, siger partiers kulturordfører Lars Boje Mathiesen.\nFaldende indtægter og fyringsrunder\nMedierne er ramt af coronakrisen, fordi annonceindtægterne rasler ned. Flere lokale og regionale medier er i knæ, lyder det fra brancheorganisationen Danske Medier. Den opfordrede i sidste uge regeringen til netop delvist at dække de tab, medierne oplever i disse uger.\nPå flere medier har annoncetabet allerede fået konsekvenser. Berlingske Media har meddelt, at mediekoncernen nedlægger 25 stillinger, Herning Folkeblad 7 stillinger, Altinget 22 stillinger og Heartbeats 6 stillinger.\nJysk Fynske Medier, der driver en række regionale aviser på Fyn og Jylland, frygter et underskud på over 100 millioner kroner på grund af det svigtende annoncesalg.\nTumult og mistillid\nForhandlingerne om en hjælpepakke til trængte medier faldt ellers i første omgang til jorden mandag eftermiddag, da et flertal af Folketingets partier forlod dem, fordi Joy Mogensen havde alt for få penge med. Ifølge Politikens oplysninger blot 23 millioner kroner til lokale og regionale medier og 12,5 millioner kroner til ugeaviser.\nHerefter gik samtlige partier, udenom regeringen, sammen om at kræve forhandlingerne flyttet fra Joy Mogensen og Kulturministeriet til Erhvervs- eller Finansministeriet.\nPartierne havde mistet tilliden til, at hun kunne skaffe de store summer, som flertallet mente var nødvendigt for at kunne kompensere nødlidende medier og kulturlivet generelt.\nVenstres Britt Bager mente ligefrem tirsdag, at man havde brug for at »forhandle med en voksen, der har et mandat og kan tage en beslutning og bruge penge«.\nOgså De radikales medieordfører, Jens Rohde, mente i mandags, at kulturministeren og regeringen ikke havde forstået, at »vi sidder med vores demokratiske infrastruktur i hænderne«.\nMen det var en anderledes kulturminister, der sad for enden af forhandlingsbordet onsdag, lyder det fra Jens Rohde (RV).\n»Jeg oplevede en meget stærk kulturminister i dag, der havde styr på både form og indhold. Når vi har en minister, der har styr på det og sætter sig for enden af bordet på den måde, som hun gjorde i dag, så løfter det virkelig. Det var sollys oven på en storm. Tror ikke, at der var nogen, der syntes, at det sidste møde var sjovt. Men det var det i dag«, siger han.\nEnhedslistens medieordfører, Søren Søndergaard, bemærkede også, at forhandlingsklimaet var bedre på mødet onsdag.\n»Det har da absolut hjulpet på muligheden for at nå en aftale, at kulturministeren har fået et mere robust mandat med fra regeringen«, siger han.\nFremrykning af mediestøtte\nSelv om bølgerne er gået højt under forhandlingerne i denne uge, blev regeringen og resten af Folketingets partier allerede tirsdag enige om to andre tiltag, der kan komme nødlidende medier til gavn.\nDet ene drejer sig om lavere krav til egenproduceret indhold for ikke-kommercielle, lokale radio- og tv-stationer.\nDet andet tiltag er en fremrykning af 368 millioner kroner fra den årlige mediestøtte, som medierne i stedet kan få glæde og gavn af nu og her. Støtten bliver normalt udbetalt over tre rater i løbet af et år, så der er ikke tale om ny støtte, men blot om en fremrykning af den støtte, medierne alligevel skulle have i år."}
{"date":"2020-04-01T18:15:29+02:00","url":"https://politiken.dk/search/art7736401/Nej-mener-elever-og-l%C3%A6rere-der-vil-aflyse-eksaminer","author":"Pernille Mainz","title":"\n      Bør elever gå til prøve efter eksperimentel onlineundervisning?\n      Nej, mener elever og lærere, der vil aflyse eksaminer","text":"Aflys sommerens eksamener, og erstat karaktererne med årskarakterer. Sådan lyder det fra både gymnasielærere og -elever, halvanden måned før læseferien står til at begynde. I stedet skal læseferien bruges til at have undervisning, når gymnasierne på et tidspunkt lukker op igen.\n»Vi er meget fokuseret på, at eleverne skal have mest muligt ud af det tilbageværende skoleår, og at vi derfor bruger den resterende tid på undervisning. Eleverne har allerede haft tre ugers virtuel nødundervisning«, siger Tomas Kepler, der er formand for Gymnasieskolernes Lærerforening, GL, og tilføjer:\n»Til trods for at alle er gået til det med en enorm ildhu, og alle har knoklet, så er det selvfølgelig ikke det samme som den normale undervisning. Det giver ikke eleverne det samme udbytte. Det er et problem i en situation, hvor eleverne er tæt på at skulle til eksamen«.\nBrug for udmelding nu\nMandag luftede statsminister Mette Frederiksen (S) muligheden for, at samfundet måske kan lukke gradvist op efter påskeferien. Men det er på nuværende tidspunkt langtfra sikkert, hvad det betyder for gymnasierne.\nDerfor bør Undervisningsministeriet så hurtigt som muligt komme med en afklaring – og allerhelst afskaffe eksamenerne og lade årskarakterer træde i stedet, så gymnasierne har noget at planlægge efter. Dog med undtagelser i et eller andet omfang for hf-elever, der ikke får årskarakterer, vurderer Tomas Kepler:\n»Den store usikkerhed om, hvad en eventuel genåbning efter påske egentlig betyder, herunder om den giver os en reel mulighed for at vende tilbage til en normal undervisningssituation, er jo en forudsætning for at kunne forberede eleverne ordentligt på eksamen«.\nMen hvis gymnasierne gradvist lukker op ugen efter påske, er der så ikke stadig tid nok?\n»Allerede på nuværende tidspunkt ville mange lærere og elever lave eksamensforberedelse. Så vi har allerede mistet tid. Det er også rimeligt at spørge, om eleverne skal bedømmes til eksamen i noget, de har fået virtuel fjernundervisning i, på lige fod med normal undervisning. Det vil blive svært for lærerne at håndtere«, siger lærerformanden.\nUndervisning frem for læseferie\nUnder forudsætning af at gymnasierne ikke er tilbage til en normal hverdag efter påske, er eleverne enige. De foreslår at lade årskaraktererne falde omkring 26. juni, som er den sidste eksamensdag.\n»Hvis man efter påske ikke kan levere den samme undervisning, som man plejer, giver det god mening at omlægge fra eksamenskarakterer til årskarakterer og have undervisning i den tid, hvor der ellers ville være læseferie. Det giver mulighed for at samle noget af det tabte op«, siger Martin Mejlgaard, der er formand for Danske Gymnasieelevers Sammenslutning.\nHan påpeger, at eleverne har brug for en klar udmelding nu fra Undervisningsministeriet.\n»De er meget nervøse for, hvad der skal ske. Karakterer betyder jo meget for, når man skal videre fra gymnasiet. Den usikkerhed fra eleverne er vi nødt til at adressere«, siger Martin Mejlgaard.\nAfgangselever skal prioriteres\nHos Danske Gymnasier er rektorerne enige i, at der er behov for en politisk udmelding, så gymnasierne kan forberede sig.\nRektorerne har netop formuleret et brev til Undervisningsministeriet, hvor de blandt andet skriver, at hvis det bliver besluttet, at eksamenerne skal afholdes, vil det kræve en række dispensationer, blandt andet i forhold til pensum. Og at det i så fald bør det være for elever, der afslutter 3.g og 2.hf, fordi 2.hf ikke får årskarakterer. Yderligere lyder en anbefaling at prioritere de skriftlige eksamener, hvis det ikke bliver muligt at afholde alle eksamener, fordi »det er den mest uvildige eksamensform, som samtidig har mindre social slagside end den mundtlige«.\nHvis gymnasierne skal genåbnes gradvist, anbefaler Danske Gymnasier, at det kun er 3.g’erne og 2.hf’erne, der er fysisk til stede på skolerne og, at det er de afsluttende fag, de får undervisning i.\n»Så afgangseleverne på den måde kan få et brush-up med deres lærere inden eksamen«, siger Birgitte Bedersø, der er formand for Danske Gymnasier\nEn hastebehandlet lov giver børne- og undervisningsminister Pernille Rosenkrantz-Theil (S) mulighed for at aflyse alle eksaminer på skoler og ungdomsuddannelser eller nogle af dem. Hun har ikke ønsket at medvirke i artiklen."}
{"date":"2020-04-01T18:07:49+02:00","url":"https://politiken.dk/search/art7736817/Dagpengene-b%C3%B8r-ikke-h%C3%A6ves-til-25.000-kr.","author":"Mads Lundby Hansen","title":"\n      CEPOS:\n      Dagpengene bør ikke hæves til 25.000 kr.","text":"Leder af Fagbevægelsens Hovedorganisation Lizette Risgaard har foreslået, at man øger dagpengene fra 19.000 til 25.000 kr. om måneden under krisen. Dvs. en forhøjelse på godt 30 pct. Jeg vil fraråde politikerne at følge det forslag. Det kan efter krisen blive meget svært at rulle tilbage for S-regeringen, fordi fagbevægelsen i et par år har ført kampagne for højere dagpenge.\nHvis man forestillede sig, at de forhøjede dagpenge ikke rulles tilbage efter krisen, vil det ud fra Finansministeriets regneregler indebærer en varig stigning i ledigheden på ca. 40.000 personer og en forværring af de offentlige finanser med ca. 14 mia. kr. Det ville være et stort beskæftigelsestab, og velstanden ville varigt falde med ca. 30 mia. kr., og forværringen af de offentlige finanser er også betragtelig. For at finansiere de højere dagpenge skal bundskatten øges med ca. 1,5 point. Det vil reducere beskæftigelsen og velstanden yderligere.\nDer er selvfølgelig også den mulighed, at dagpengeforhøjelsen rulles delvis tilbage efter krisen. Men selv hvis en forhøjelse af dagpengene på ca. 10 pct. (fra 19.000 til 21.000 kr.) står tilbage, vil det reducere beskæftigelsen med ca. 13.000 personer, og belastningen af de offentlige finanser vil udgøre 4,5 mia. kr.\nForslaget fra fagbevægelsen viser ikke respekt for de mange lavtlønnede, der i dag tjener under 25.000 kr. om måneden. Det er ikke rimeligt, at lavtlønnede – f.eks. kassemedarbejdere i supermarkedet – skal arbejde hårdt og betale skat, for at ledige kan få en indkomst, der er højere end den, de selv har.\nSer man på regeringens hidtidige kriseforslag på det økonomiske område, er de kendetegnet ved, at man har svært ved at forestille sig, at de vil fortsætte efter krisen. Her tænker jeg bl.a. på virksomhedernes husleje- og lønkompensationsordninger. Forslagene kan i øvrigt begrundes med, at det i høj grad er regeringsindgreb, der medvirker til at lukke økonomien ned. Det er baggrunden for statens kompensation til virksomhederne, mens nedlukningen står på.\nHjælpepakkerne er der råd til på de offentlige finanser, fordi navnlig Lars Løkke Rasmussen (V) gennemførte en lang række reformer i årene 2009-2011. Det drejer sig bl.a. om reduktionen i dagpengeperioden fra 4 til 2 år og forhøjelse af efterløns- og pensionsalder. De skabte særdeles sunde offentlige finanser og var desuden medvirkende til, at der i årene 2016-2019 var en forholdsvis høj økonomisk vækst på 2,5 pct. årligt.\nI den kommende tid skal der fokus på, hvordan vi får åbnet Danmark op igen på en sundhedsmæssigt ansvarlig måde. Og på en måde, så vi hurtigst muligt får skabt vækst i Danmark. I den forbindelse er der ikke brug for forslag om højere dagpenge, der trækker væksten ned.\nI stedet skal man overveje forslag, der kan øge virksomhedernes investeringer, f.eks. lavere selskabsskat og aktieskat. Desuden bør man lette afgifter og skat på arbejde, hvilket også kan løfte vores velstandsniveau op efter krisen."}
{"date":"2020-04-01T17:57:00+02:00","url":"https://politiken.dk/search/art7736818/Uefa-er-i-vildrede-om-Champions-League-rykker-to-EM-turneringer-aflyser-kampe-%E2%80%93-og-g%C3%B8r-%C3%85ge-Hareide-til-fortid-i-dansk-fodbold","author":"Bo Moshage","title":"\n      Uefa  er i vildrede om Champions League,  rykker to EM-turneringer, aflyser kampe – og gør Åge Hareide til  fortid i dansk fodbold ","text":"Mens det Europæiske Fodboldforbund (Uefa) fortsat prøver på at løse den gordiske knude omkring færdigafviklingen af klubturneringerne Champions League og Europa League, der onsdag er blevet suspenderet på ubestemt tid og ifølge tyske ZDF måske først bliver afsluttet til august, er der truffet langsigtede beslutninger, der får konsekvenser for flere danske landshold – og for træneren øverst i DBU-hierarkiet, Åge Hareide.\nUefa har på onsdagens videokonference med deltagelse af spidserne fra de 55 medlemslande således vedtaget, at kvindernes EM 2021 i England samt U21-EM for mænd rykkes til 2022, for at give bedre plads til EM for mandlige A-landshold og til OL-turneringen 2021.\nDagens beslutninger betyder også, at A-landsholdets planlagte venskabskampe i juni mod Norge og Sverige er aflyst, mens kvindelandsholdets EM-kvalifikationskampe mod Israel og Italien i samme måned er udsat.\nDermed er norske Åge Hareide også helt færdig færdig som dansk A-landsholdstræner, da hans kontrakt som chef for det mandlige landshold står til udløb ultimo juli, hvor det allerede til 2021 rykkede EM skulle have været afviklet.\n»Jeg kunne lidt se, hvor det bar henad, og det er selvfølgelig ærgerligt ikke at kunne sige farvel med en landskamp på dansk jord foran vores fantastiske fans. Situationen lige nu er helt speciel og meget alvorlig, og i det store billede er jeg ikke vigtig. Der er mennesker, som mister deres arbejde og mister deres kære, og mennesker, som dør. Det er det, jeg tænker på, frem for alt andet«, siger Hareide til DBU’s hjemmeside.\n»Det har været en helt fantastisk tid, og jeg vil gerne sende et kæmpestort tak til spillerne, staben og alle jer fans, der har været der for mig og for os hele vejen igennem. Jeg glemmer aldrig de specielle øjeblikke, jeg har oplevet som landstræner«, fortsætter Åge Hareide, der vandt 21 af sine 42 landskampe, spillede uafgjort 18 gange og blot tabte 3 tre gange - og førte landsholdet til VM 2018 og næste års EM, hvor Kasper Hjulmand er træner.\nFolkesundhed er altid vigtigere end fodbold\nDansk Boldspil-Unions (DBU) direktør Jakob Jensen deltog i Uefa-mødet, der reelt også beseglede Åge Hareides skæbne.\nHan kalder aflysningerne, udsættelserne og omstruktureringen for ansvarlige og nødvendige i en ekstraordinær krise i det danske samfund og i det meste af Europa.\n»DBU har fra start bakket op om de danske myndigheders beslutninger og anbefalinger og vi bakker også op om Uefa’s beslutninger, der er både ansvarlige og fornuftige. Folkesundhed er altid vigtigere end fodbold, og vi skal ikke risikere, at fodbold bærer smitte videre rundt i samfundet. Det er naturligvis ærgerligt, at vores landshold ikke skal spille foran vores mange danske fans i juni, men det er en nødvendig beslutning«, siger Jakob Jensen til DBU’s hjemmeside.\nMens Åge Hareide takker af som landstræner, er træneren for kvindelandsholdet, Lars Søndergaard, lunken overfor udsættelsen af kvinde-EM til 2022.\n»Personligt havde jeg foretrukket, at vores EM bare blev flyttet en håndfuld dage og derved stadig blev spillet i sommeren 2021. Det er virkeligt ærgerligt og en smule frustrerende, at vi heller ikke kommer i kamp i juni, men det kommer ikke bag på mig. Jeg respekterer Uefa’s beslutning, for lige nu er der langt vigtigere ting på spil end fodbold, både i Danmark, i Europa og i store dele af verden. Nu har vi forhåbentlig en masse kampe at glæde os til i efteråret, hvor vi kan fortsætte jagten på den EM-billet. Nu skal vi jo lige kvalificere os, for hvis vi ikke er med, er det jo ligegyldigt, hvornår EM bliver spillet«, siger Lars Søndergaard."}
{"date":"2020-04-01T17:41:56+02:00","url":"https://politiken.dk/search/art7736203/Vi-forventer-h%C3%A5rd-nedgang-nu-men-hidsig-v%C3%A6kst-efter-krisen","author":"Michael Olsen","title":"\n      Direktør i Nationalbanken:\n      Vi forventer hård nedgang nu, men hidsig vækst efter krisen","text":"Coronakrisen kan forårsage, at dansk økonomi ender med en negativ vækst på mellem 3 og 10 procent i år. Det vurderer Nationalbanken i en analyse, som blev præsenteret onsdag. Hvor slemt det bliver, afhænger af, hvor hurtigt det danske samfund kan åbnes igen, og hvor hurtigt udlandet igen for alvor begynder at efterspørge danske varer.\nNationalbankdirektør Lars Rohde siger, at den økonomiske udvikling nu og i de kommende måneder styres af udbruddet og af de redskaber, regeringen har taget i brug for at holde hånden under økonomien.\n»Vores traditionelle økonomiske modeller kan ikke burges til præcist at forudse, hvilke konsekvenser pandemien vil have. Derfor er vores prognoser forbundet med exceptionelt stor usikkerhed«, siger Lars Rohde.\nNationalbanken har opstillet tre mulige scenarier for, hvordan økonomien vil udvikle sig i resten af 2020. De tre scenarier baserer sig på tre forskellige antagelser om, hvordan udbruddet vil udvikle sig, samt i hvilket tempo regeringen vil fjerne de restriktive foranstaltninger, man allerede har indført.\nI det scenarie, som Nationalbanken kalder »det centrale scenarie«, løftes de restriktionerne gradvist fra efter påske og frem til september måned, hvorefter der vil være mindre restriktive foranstaltninger året ud. I det scenarier anslår Nationalbanken, at den danske vækst ender i minus 5 procent.\nI et mildt scenario, hvor der sker en hurtigere genopretning både herhjemme og i udlandet, anslår Nationalbanken, at dansk økonomi ender i minus 3 procent ved udgangen af 2020. Det scenario bygger på, at restriktionerne i samfundet løftes efter påske med mindre restriktioner frem til oktober.\nEndelig arbejder Nationalbanken med et hårdt scenario, hvor de nuværende restriktioner vil blive fastholdt indtil juni, hvorefter de gradvist vil blive løftet året ud. Det er i dette scenario, at væksten kan ende i et minus på 10 procent.\nMichael Svarer, som er professor i økonomi ved Aarhus Universitet og tidligere overvismand, mener, at det giver god mening, at Nationalbanken arbejder ud fra tre scenarier, men han forklarer samtidig, at Nationalbanken bevæger sig på ubetrådt grund.\n»Analysen viser ret tydeligt, at vi økonomer fægter lidt i blinde, når vi skal forsøge at vurdere de præcise samfundsøkonomiske konsekvenser af coronakrisen. For dybest set ved vi ikke, hvor det her ender. Vi har ikke prøvet det før, og vi har ikke de præcise økonomiske modeller, der lige kan sætte det hele på plads«, siger han.\n700.000 private jobs i fare\nCoronakrisen går hårdt ud over arbejdsløsheden i Danmark. Ifølge Nationalbanken har omkring 50.000 personer meldt sig arbejdsløse mellem 11. og 29. marts, hvilket er cirka 30.000 mere end normalt. Men det kunne have været endnu værre, mener Lars Rohde, som roser regeringen og Folketinget for de hjælpepakker, som allerede er vedtaget.\n»Jeg vil godt minde om, at hvis man ser til Norge, så har man der set en stigning i arbejdsløsheden på næsten 300.000 personer over de seneste få uger. Vi ville formentlig have set et tilsvarende forløb, hvis vi ikke havde haft disse foranstaltninger til lønkompensation og så videre herhjemme«, siger han.\nI analysen skriver Nationalbanken, at mere end en tredjedel af de private jobs herhjemme ser ud til at blive påvirket af coronakrisen. Især jobs i henholdsvis service-, underholdnings- og detailbranchen står for skud.\n»Når vi taler om påvirkede jobs, så mener vi jobs, som i fravær af hjælp fra regeringen, Folketinget og arbejdsmarkedets parter decideret ville være i fare«, siger Lars Rohde.\nAt hver tredje job i den private sektor står til at blive berørt, er ifølge Michael Svarer voldsomt.\n»Det svarer altså til omkring 700.000 arbejdspladser, og det siger noget om, hvor hårdt det her kommer til at ramme os. Og hvordan krisens omfang og karakter står og falder med, hvor længe vi er nødt til at lukke samfundet ned, og hvor hurtigt vi kan få det hele lukket op igen«, siger han.\nLars Rohde vil ikke komme ind på, hvilket af de tre scenarier banken ser som det mest sandsynlige. Men han siger, at statsministerens nylige signaler om gradvist at åbne samfundet efter påske peger i retning af det centrale og mellemscenariet.\nGodt polstrede Danmark\nDe økonomiske hjælpepakker er dyre, men det er dyrere ikke at føre dem ud i livet, understreger Lars Rohde.\nI Nationalbankens analyse fremgår det, at Danmark på grund af lav statsgæld og lave statsrenter har »et væsentligt råderum til at lempe finanspolitikken, uden at der opstår tvivl om holdbarheden af de offentlige finanser«.\nDen udlægning tilslutter Carl-Johan Dalgaard sig. Han er overvismand og professor i økonomi ved Københavns Universitet.\n»Det er vores held, at vi har så mange økonomiske muskler at stå imod med, både i statskassen og i bankerne. Der er jeg helt enig med Nationalbanken i, at det giver os et stærkt udgangspunkt for at håndtere krisen«, siger han.\nDet økonomiske tilbageslag rammer hårdt i år, men til gengæld vil økonomien komme sig forholdsvis hurtigt, anslår Nationalbanken.\n»Vi forventer en relativt hård nedgang på kort sigt, men også et kraftigt rebound derefter med hidsige vækstrater, så vi i udgangen af 2021 kan se, at vi har mistet nogle procent af bnp, i forhold til hvad vi tidligere havde forventet. Men det er så også det«, siger Lars Rohde."}
{"date":"2020-04-01T17:10:00+02:00","url":"https://politiken.dk/search/art7735929/Wimbledon-f%C3%A5r-vi-heller-ikke-noget-af-i-%C3%A5r","author":"Allan Nielsen","title":"\n      Wimbledon får vi heller ikke noget af i år ","text":"Tennis. Årets udgave af græsklassikeren Wimbledon i London er officielt blevet aflyst på grund af coronakrisen. Det meddeler arrangøren. Det er første gang siden Anden Verdenskrig, turneringen er blevet aflyst. Den 134. udgave af den engelske grand slam-turnering i London vil i stedet blive spillet fra 28. juni til 11. juli næste år.\n»Vi mener grundet omfanget af den globale krise, at det i sidste ende er den rigtige beslutning at aflyse Wimbledon-mesterskaberne 2020 og i stedet koncentrere os om, hvordan vi kan bruge vores ressourcer til at hjælpe folk i vores lokalområde samt andre steder«, siger Ian Hewitt, bestyrelsesformand for arrangøren, All England Club (AELTC), til Wimbledons twitterkonto.\nCykling. Den Internationale Cykelunion (UCI) har udsat samtlige løb programsat frem til 1. juni, herunder også etapeløbet Critérium du Dauphiné.\nFodbold. Tottenham, Newcastle og Norwich har som de tre første klubber i Premier League sendt det ikkespillende personale hjem og bliver nu kompenseret af en hjælpepakke fra den britiske stat. Men flere politikere mener, at det i stedet er de fodboldspillende millionærer, der bør bære den største byrde og givet helt afkald på at blive betalt. At ingen spillere hidtil har givet afkald på lønnen giver en klump i halsen, siger det konservative parlamentsmedlem Julian Knight til BBC. »Det udstiller i høj grad den vanvittige økonomi, der er i engelsk fodbold og det moralske vakuum i kernen«, siger han. Londons Labour-borgmester Sadiq Khan supplerer: »Højtbetalte fodboldspillere kan bære den største byrde og bør være de første til at give afkald på løn, fremfor de mennesker, der sælger kampprogrammer eller arbejder i madboderne«. En undersøgelse offentliggjort i december 2019 af Global Sports Salary Survey viste, at gennemsnitslønnen per år per spiller i de 20 Premier League-klubber ligger på ca. 27 millioner kroner.\nFodbold. Yussuf Poulsens agent afviser kategorisk den historie, den tyske avis Bild har lanceret. Ifølge Bild har Yussuf Poulsen anmodet om at komme på transferlisten i RB Leipzig, hvor han siden 2013 har været med til at føre klubben fra 3. Bundesliga til Champions League. »Der er intet i den her sammenhæng, som har bare tilnærmelsesvist noget på sig. Hverken at Yussuf har forespurgt, eller at der er forhandlinger med andre klubber«, siger agenten Poul-Erik Petersen til TV2 Sport. I denne sæson har Yussuf Poulsen spillet 20 kampe i Bundesligaen. Han er kommet ind fra bænken i de 10, og er blevet udskiftet i de øvrige 10. »Jeg kan ikke sige det mere klart og tydeligt end, at Yussuf elsker at være i Leipzig, og som udgangspunkt er det der, han ser sig«, fastslår Poul-Erik Petersen.\nDart. Nordic Darts Masters, som er en del af World Series, rykkes fra juni til 23. og 24. oktober i Forum på Frederiksberg. Det er selvfølgelig coronakrisen, der har medført udsættelsen.\nCykling. Det kasakhiske cykel Astana med danskerne Jakob Fuglsang og Jonas Gregaard på lønningslisten skærer 30 procent af alle ansattes løn, mens alle aktiviteterne er indstillet på grund af coronakrisen, skriver cyclingnews.com\nHåndbold. Ledelsen i Dansk Håndbold Forbund og Divisionsforeningen mødes i denne uge for at drøfte kåringen af de danske mestre. Spørgsmålet er, om man i tiden efter påske eller senere skal gennemføre de manglende runder i grundspillet og lade vinderne stå som mestre hos mænd og kvinder. Eller om man skal gennemføre det planlagte slutspil hen over sommeren. Og om man efter grundspillet skal lade ét hold rykke direkte ned fra ligaen – og ét hold fra 1. division rykke direkte op. »Der er forskellige modeller til diskussion, men givet er det, at ligaklubberne har brug for tre ugers forberedelse, hvis vi genoptager turneringen«, siger DHF-direktør Morten Stig Christensen.\nHåndbold. Det mandlige danske landshold, som har status af verdensmester og olympisk mester, beholder sin direkte kvalifikation til de nu udskudte sommerlege i Tokyo 2021. Næste års olympiske lege vil nemlig fortsat officielt hedde Tokyo 2020, og til disse lege har håndboldverdensmestrene fra 2019 direkte adgang. Det er blevet fastslået af Danmarks Idrætsforbund og Danmarks Olympiske Komité. Inden OL vil der blive holdt endnu et håndbold-VM (i Egypten), men her er ingen OL-kvalifikation på spil. Det sker først ved VM i 2023 (i Sverige og Polen). Her vil verdensmesteren gå direkte til OL i Paris 2024.\nSvømning. Otte svømmere og en træner på det ungarske landshold er testet positiv for coronavirus, oplyser Ungarns Svømmeforbund i en pressemeddelelse. De smittede var for nylig på højdetræningslejr og blev testet ved hjemkomsten. Alle test var i første omgang negative, men da svømmerne blev testet igen tre dage senere, var resultatet det modsatte. Blandt de smittede er verdensmesteren i 200 meter butterfly, Boglárka Kapás. (Ritzau)\nTaekwondo. Med teknisk nytænkning vil Dansk Taekwondo Forbund i den kommende tid afvikle det danske mesterskab i poomsae, hvor udøverne udfører en række tekniske øvelser. DM-deltagerne skal optage deres øvelser på en video, som et dommerpanel skal vurdere, og så vil der 12. april blive kåret en dansk mester. »I praksis betyder det, at deltagerne som vanligt vil blive bedømt af officielle, diplomuddannede dommere, men at udøverne – hjemme fra eget stuegulv – skal fremvise to bevægelser (taegeuk og poomse), som er optaget på video og uploadet til stævnets Facebook-gruppe inden stævnets afholdelse«, forklarer forbundsmanden Søren Holmgård Knudsen i en pressemeddelelse.\nHåndbold. Allan Heine vender hjem fra Nantes i Frankrig for i de kommende to sæsoner at træne kvinderne i EH Aalborg, der vil satse på at udvikle egne talenter.\nFodbold. Senegaleren Pape Diouf, der fra 2005 til 2009 var præsident i den franske klub Marsielle, er død i en alder af 68 år som følge af coronasmitte. »Det er med stor sorg, at Marseille er blevet bekendt med Pape Dioufs død. Pape vil for altid forblive i Marseille-fans’ hjerter som en af de største arkitekter i klubbens historie«, skriver Marseille på twitter. Den journalistuddannede Pape Diouf fungerede som spilleragent, inden han blev præsident for klubben.\nIshockey. Spillerne i den nordamerikanske NHL skal forblive i isolation frem til 15. april, lyder anbefalingen fra ligaen, der tidligere havde 6. april anbefaling. Klubberne udenlandske spillere har fået lov til at rejse hjem. »Det er en mærkelig situation at være i, men det gælder jo ikke kun os. Det er jo alle sportsgrene, der er i den samme situation. Men hvis vi skal tilbage, så bliver det heller ikke noget med, at vi skal begynde fra den ene dag til den anden. Så bliver det noget med, at vi får lidt tid til at komme på is igen og komme i form. Men udsigten til det er ikke super høje«, siger den hjemvendte Winnipeg-spiller Nicolaj Ehlers til TV2 Sport.\nAmerikansk fodbold. Slutspillet i NFL vil fra næste sæson tælle 14 hold mod tidligere 12. Det har klubberne vedtaget på et møde tirsdag. Antallet af deltagere i slutspillet blev i 1990 øget fra 10 til 12. Nu er det kun vinderne af de to grundspil, NFC og AFC, der er oversidder i første runde af slutspillet, hvor 12 hold skal spille om 6 pladser i wildcard-weekenden."}
{"date":"2020-04-01T17:09:08+02:00","url":"https://politiken.dk/search/art7736628/Coronakrisen-Passer-kulturministeren-godt-nok-p%C3%A5-kulturen","author":"Sara Krog","title":"\n      1. april:\n      Coronakrisen: Passer kulturministeren godt nok på kulturen? ","text":"Særudgave om coronaepidemien.\nHvor godt passer Joy Mogensen på det område, hun er minister for? Det, som skulle have været en redningsaktion for en virus-trængt branche, er endt med en krise, hvor ministeren ligner den, der har mest brug for hjælp. Politikens kulturredaktør Mette Davidsen-Nielsen gæster dagens andet afsnit.\nDenne podcast er gratis og kan høres af alle.\nDu kan høre alle særudgaver om coronavirus her.\nVi hører gerne fra dig, skriv til: dulyttertilpolitiken@pol.dk"}
{"date":"2020-04-01T17:00:00+02:00","url":"https://politiken.dk/search/art7736481/%C2%BBMit-hverdagsliv-er-egentlig-ret-meget-som-det-plejer%C2%AB","author":"Laurits Hjortkjær Henningsen","title":"\n      Svensk studerende: \n      »Mit hverdagsliv er egentlig ret meget, som det plejer«","text":"Du har sikkert set billeder af store grupper af svenskere, der stimler sammen på caféer i det centrale Malmö.\nSverige har, anført af statsepidemiolog Anders Tegnell, valgt en strategi, som adskiller sig markant fra det, Danmark og størstedelen af Europa har gjort i kampen mod coronavirussen.\nIndtil i søndags måtte man være op til 500 personer sammen – det er nu reduceret til 50 – men værtshuse og restauranter er stadig åbne for gæster.\nSveriges statsminister, Stefan Löfven, har opbakning fra 44 procent af den svenske befolkning, viser en ny meningsmåling. Det er en stigning på 18 procentpoint sammenlignet med en måling i februar.\nPolitiken har talt med tre svenske studerende fra Malmö og Stockholm, der fortæller om, hvordan coronavirussen har påvirket deres hverdag – og om deres holdning til den svenske regerings håndtering af epidemien.\nViktor Göransson, 23 år, studerende i Malmø\n​\n»Jeg går stadig på biblioteket og på caféer. Men jeg vil sige, at situationen har ændret sig de sidste to uger. Der er færre mennesker, der går rundt udenfor. Folk sidder stadig på caféer, men de sidder mest udenfor, når vejret er godt.\nMit hverdagsliv er egentlig ret meget, som det plejer at være. Jeg mødes med mine nære venner, og vi går ture udenfor. Vi prøver at mødes mest privat og drikker øl og spiller brætspil.\nJeg er en smule nervøs over situationen. Jeg vil gerne undgå at sprede virussen til andre personer, og hvis jeg får symptomer, vil jeg isolere mig selv. Men lige nu bevæger jeg mig ret frit i byen, fordi jeg ikke har mærket nogen symptomer.\nDen største forandring jeg kan mærke er, at folk er begyndt at holde sig mere inden for hjemmet. Mange begivenheder er blevet aflyst, og alvoren er begyndt at gå op for folk.\nJeg synes, at den svenske regering håndterer situationen godt. Jeg er af den overbevisning, at det rette er at lytte til de autoriteter, der er eksperter på området, og den svenske regering har handlet efter anbefalinger fra sundhedsmyndighederne gennem hele forløbet. Det kan også ses i meningsmålingerne, at svenskerne faktisk støtter op om regeringens håndtering af situationen«.\nEbba Canvert, 24 år, studerende i Stockholm\n»Jeg er flyttet hjem til mine forældre i denne tid, fordi jeg normalt bor i en lille lejlighed i Stockholm. Jeg følte mig lidt indelukket i lejligheden og havde ikke lyst til at gå på bibliotekerne. Jeg har sørget for at holde mig for mig selv.\nNogen tager det meget seriøst, og så er der andre, der stadig sidder rigtig mange sammen på barer og caféer. Det er meget forskelligt, hvordan folk håndterer situationen her.\nDet er svært at sige, hvordan den svenske regering har håndteret situationen, fordi vi ikke kender konsekvenserne endnu. De gør det, de tror er det bedste, og det er jo svært at sige, hvad der er den bedste strategi nu. Men mange mennesker omkring mig siger, at de gerne vil have nogen til at fortælle dem, hvad de skal gøre. Jeg tror, at folk har svært ved at stole på deres sunde fornuft, så derfor mangler de et regelsæt, der fortæller dem, at de eksempelvis ikke må gå på bar og samles mange mennesker sammen«.\nAlbin Matson Gyllang, 26 år, studerende i Stockholm\n»Mit universitet er lukket, så jeg studerer hjemmefra og er egentlig hjemme hele dagen. Jeg bor med en god ven, så vi holder os mest for os selv. Jeg bruger ikke offentlig transport, når jeg skal rundt i byen.\nMange virksomheder og kontorer er lukkede, så folk arbejder hjemmefra her i Stockholm. Det er også, hvad regeringen har anbefalet befolkning. Mange internationale medier kritiserer Sveriges måde at gribe krisen an, men jeg tror, at det er for tidligt at drage konklusioner. Jeg tror på sundhedsmyndighederne – det er de professionelle«.\nDet samlede antal døde i Sverige er 239. Der er den seneste uge sket en markant stigning.\nDer er 4.947 svenskere, der er bekræftet smittet af coronavirus.\nStockholm er den region i Sverige, der er hårdest ramt af coronaudbruddet."}
{"date":"2020-04-01T16:49:37+02:00","url":"https://politiken.dk/search/art7736753/Regeringen-forl%C3%A6nger-hj%C3%A6lp-til-festivaler-og-musiksteder","author":"","title":"\n      Regeringen forlænger hjælp til festivaler og musiksteder ","text":"Regeringen har besluttet at forlænge den ordning, som skal hjælpe spillesteder og koncertarrangører, der står til at tabe penge som følge af aflyste koncerter i forbindelse med coronavirus.\nDet skriver Erhvervsministeriet og Kulturministeriet i en pressemeddelelse.\n»Når koncertarrangører, festivalarrangører, sportsklubber og andre er tvunget til at aflyse deres koncerter, festivaler, kampe og meget andet, så har det store økonomiske konsekvenser«, siger kulturminister Joy Mogensen (S).\n»Derfor vil regeringen gerne træde til, så arrangørerne kommer igennem krisen så helskindet som muligt. Og derfor forlænger vi nu ordningen«.\nOrdningen kommer til at gælde koncerter, festivaler og lignende, der er planlagt frem til og med den 9. juni. Den nuværende ordning udløb 31. marts. Det betyder, at festivaler som Heartland, der finder sted i 29. til 31. maj, og Northside, som afvikles 4. til 6. juni, nu også kan få hjælp, hvis de ender med at aflyse.\nDen seneste melding fra arrangørerne var dog, at de fortsat planlægger at afholde deres festivaler.\nOrdningen gælder for arrangementer med over 1000 deltagere eller 500 deltagere, hvis arrangementet er målrettet særlige risikogrupper. Risikogrupper kan eksempelvis være ældre."}
{"date":"2020-04-01T16:42:52+02:00","url":"https://politiken.dk/search/art7735919/%C2%BBDet-her-er-Amerika-Vi-skulle-v%C3%A6re-et-f%C3%B8rsteverdensland.-Vi-mangler-udstyr.-Folk-kommer-til-at-d%C3%B8%C2%AB","author":"Sarah Skarum","title":"\n      Desperat læge i New York: \n      »Det her er Amerika! Vi skulle være et førsteverdensland. Vi mangler udstyr. Folk kommer til at dø«","text":"»Vi gør for lidt alt for sent. Vi vidste, det ville ske. Men nu bliver det værre og værre. Vi har måtte bestille kølebiler til at opbevare ligene i«.\nPå en video, offentliggjort på New York Times hjemmeside, viser lægen Colleen Smith rundt på den skadestue på Elmhurst-hospitalet, hvor hun arbejder, og hun deler sin bekymring og frustration med seerne.\nPå hendes hospital mangler man allerede nu respiratorer. Hospitalet fik for nyligt fem ekstra tilsendt, som alle er i brug.\n»Men med mindre der er nogen der dør, kommer vi til at mangle igen om få dage«, siger hun.\nUSA er nu det land, hvor flest ifølge John Hopkins er smittet med coronavirus, nemlig 189.000. Over 4.000 er døde. Dermed ligger USA over Italien og Spanien og langt over Kina, der kun har 89.000 smittede.\nNew York er særlig hårdt ramt. Her er mere end 40.000 smittede, og over 1.000 er døde, men man har endnu ikke nået, hvad man forventer bliver toppen af epidemien, siger byens borgmester Bill de Blasio ifølge New York Times.\n»Den kommende søndag, 5. april, er er en skillelinje. Det er den dag, hvor vi må være forberedte på den kommende uge, hvor vi forventer en enorm stigning i antallet af smittede«.\nDerfor forsøger New York lige nu desperat at skaffe udstyr til byen.\nFra tennis til nødhospital\nBorgmestereren har bedt Det Hvide Hus om hjælp, så 1.000 sygeplejersker, 350 specialister i at betjene respiratorer og 150 læger fra militæret og militærets reserver straks sendes til New York for at hjælpe personalet på hospitalerne.\nDer er allerede ankommet et hospitalsskib til New York, der skal aflaste byens hospitaler ved at behandle patienter, der ikke har corona, der er lavet et nødhospital i Central Park og i bydelen Queens, hvor Elmhurst Hospital også ligger, indrettes tennisarenaen Billie Jean King National Tennis Center, hvor Grand Slam-turneringen US Open spilles, til nødhospital, som skal aflaste de lokale hospitaler.\nDet er særdeles tiltrængt, mener lægen Colleen Smith.\n»Vi får at vide, at alt er fint. Men fra vores synspunkt (lægernes, red.) er alt ikke fint. Vi har ikke støtte eller udstyr til at behandle folk. Det her er Amerika, vi skulle være et førsteverdensland«, siger hun.\nHun fortæller, at hospitalets skadestue normalt behandler 200 om dagen, men i øjeblikket har 400 patienter.\n»Først forsøgte vi at isolere patienter med hoste og feber. Men vi indså, at folk, der kom ind med smerter i maven, når de så blev røntgenfotograferet, kunne vi se, at deres lunger havde tegn på corona. Vi ser det samme, når folk kommer ind efter bilulykker. Deres lunger viser tegn på corona«, siger hun.\nSelv unge bliver syge\nHun fortæller også, at billedet af den typiske coronapatient som enten ældre eller svækket ikke længere er det, hun og hendes kolleger ser:\n»Det er skræmmende. Vi ser mange meget mere syge. Det er også unge, folk på 30-50 år, som ikke ryger, som vi ikke forventede, ville blive så syge. Så mange sagde, at det ville være okay, men hvis det her kommer til at foregå i 1-2-3-5 måneder, og vi allerede har så begrænsede mængder udstyr. Jeg er ligeglad med, om jeg får problemer. Jeg vil have, at folk ved, hvad der sker. Det er slemt. Folk dør, og vi har ikke, hvad vi har brug for til at behandle dem«.\nHendes stemme knækker. Hun holder en pause.\n»Det er virkelig hårdt. Vi mangler udstyr. Den N95.maske (en særlig ansigtsmaske med et filter), jeg havde på fredag, har jeg også på i dag«, siger hun.\nHun er ikke den eneste, der mangler udstyr.\nI podcasten ’This Week in Virology’ fortæller lægen Daniel Griffin, der arbejder i New York, hvordan man på et hospital, hvor han arbejder er løbet tør for N95-masker.\n»Lægerne klipser maskerne sammen, så de kan holde længere«, fortæller han.\nAndre læger forsøger at få slidte masker til at kunne bruges længere ved at stænke dem med sprit. Det er dog uvist, om alkoholen i spritten ødelægger filteret.\nNogle læger overvejer, om de skal begynde at bruge masker af bomuld, der kan genbruges.\n»Det ville formentlig gøre Greta Thunberg glad. Der bruges enorme mængder engangsudstyr i hospitalsvæsenet«, joker han galgenhumoristisk.\nFor fem uger siden var der 60 tilfælde af coronavirus i USA. Nu anslår myndighederne, at der vil dø mellem 100.000 og 200.000 amerikanere.\nMen kun hvis befolkningen overholder regler om at holde afstand. Ellers kan dødstallet stige til op mod 2 millioner."}
{"date":"2020-04-01T16:42:13+02:00","url":"https://politiken.dk/search/art7736608/Han-spillede-med-Miles-Davis.-Nu-er-han-d%C3%B8d-af-Covid-19","author":"Thomas Michelsen","title":"\n      Nekrolog: \n      Han spillede med Miles Davis. Nu er han død af Covid-19","text":"Han nåede at spille med sit livs store idol, jazzlegenden Miles Davis.​\nMen i denne uge afgik den amerikanske trompetist Wallace Roney ved døden efter at være blevet smittet med coronavirus. Han døde på et hospital i Paterson, New Jersey i USA, hvor han ifølge sin forlovede, Dawn Jones, var blevet indlagt i sidste uge. Det skriver avisen The New York Times.\nRoney, der kom fra Philadelphia og voksede op i Washington, fik en af de helt store karrierer i amerikansk jazz.\nEfter studier ved det berømte Berklee College of Music, og efter at have kæmpet sig frem på den benhårde New York-klubscene blev han inviteret til at spille med i alle tiders mest notoriske hard-bop-band, trommeslageren Art Blakeys The Jazz Messengers.\nEn anden kendt trommeslager, Tony Williams, der havde spillet med Miles Davis i hans såkaldte Anden store kvintet sammen med Herbie Hancock og Wayne Shorter, spottede også hurtigt Wallace Roneys usædvanlige talent, og sammen indspillede de to flere album i 1980’erne.\nBlev aldrig træt af sammenligning\nDet blev også til samarbejde med saxofonisten Ornette Coleman, og Wallace Roney samlede selv musikere om sig og indspillede i alt omkring 20 album i eget navn.\nWallace Roney var kun 23, da han mødte Miles Davis, men de fik et usædvanligt tæt venskabsforhold. Selv om der ofte er blevet talt og skrevet om, at Roney spillede, som om han var en musikalsk klon af sit idol, blev han efter eget udsagn aldrig træt af sammenligningen.\n»Det, jeg bliver træt af, er, at kritikerne prøver at gøre det til noget negativt«, sagde postbopperen og fusionsmusikeren Roney, der insisterede på, at ingen kunne måle sig med legenden Miles, som Wallace Roney blandt andet var med til at hylde under en koncert på Copenhagen Jazz Festival i 2012.\nWallace Roney nåede at spille sammen med Miles Davis på scenen, da han i 1991 blev hyret til at arbejde med på nogle bearbejdelser af et par af Miles Davis’ album, der skulle opføres på Montreux-jazzfestivalen. Miles Davis døde kun få måneder senere. Tre år efter modtog Roney en Grammy for albummet ’A Tribute to Miles’, som han indspillede sammen med de fire overlevende jazzgiganter fra Miles Davis’ Anden store kvintet.\nWallace Roney blev 59 år gammel."}
{"date":"2020-04-01T15:58:41+02:00","url":"https://politiken.dk/search/art7735581/Festivalen-Bloom-aflyser-%E2%80%93-men-blomstrer-op-p%C3%A5-ny","author":"Sidsel Welden","title":"\n      Ingen festival i Søndermarken:\n      Festivalen Bloom aflyser – men blomstrer op på ny","text":"I år kommer vi ikke til at ligge under et egetræ i Søndermarken med en kold øl, mens vi lytter til en talk om naturen, rummet eller kroppens mikrober.\nFor fjerde år i træk skulle den gratis Bloom Festival, der sætter fokus på natur og videnskab gennem live talks, debatter, kunst og koncerter,finde sted i Søndermarken 16.-17. maj.\nMen på grund af coronapandemien afholder arrangørerne bag Bloom ikke festivalen, som de plejer. I stedet for at aflyse helt har de omprogrammeret festivalen til at foregå online:\n»Vi er rigtig ærgerlige over, at vi ikke kan gennemføre Bloom i Søndermarken til maj som den festival, vi kender, elsker og har lagt vores hjerte i. Hvis folk ikke kan komme til Bloom, så må Bloom komme til folk. Derfor udkommer vi med en række nyt digitalt indhold og tager på en slags landsturné i efteråret«, skriver festivalleder Svante Lindeburg i en pressemeddelse.\nDet digitale line-up bliver gratis for alle.\nImens arbejder Bloom på at lave en efterårsturné, så vi igen får muligheden for at opleve forskere og filosoffer under Søndermarkens duvende trækroner over seks søndage i efteråret.\nFørste arrangement annonceret i oktober\nAllerede nu kan Bloom annoncere, at festivalens hovednavn, Lewis Dartnell, bliver mulig at opleve i levende live. Den engelske forfatter og forsker vil 1. oktober holde en talk i Operaens Foyer om teaterstykket ’Furue – Jorden Skælver’, der bliver opført på Det Kongelige Teater.\nEt stykke, der er et forsøg på at omsætte jordskælv til musik. Talken vil være gratis.\nDerudover vil de have arrangementer på blandt andet Roskilde Festival, Golden Days Festival og Århus Festuge.\nDu kan holde øje med Bloom her, hvor du også kan følge med i, hvornår Bloom Channel går i luften."}
{"date":"2020-04-01T15:52:06+02:00","url":"https://politiken.dk/search/art7736548/Sverige-oplever-markant-stigning-i-d%C3%B8dsfald","author":"Emilie Urenfeldt Fog","title":"\n      Sverige oplever markant stigning i dødsfald","text":"Nye tal fra Sverige viser, at der er omkommet yderligere 59 mennesker med coronavirus i Sverige. Det bekræfter den svenske regering og landets sundhedsmyndigheder på et pressemøde.\nTirsdag lød tallet på 180 døde, og dødstallet er altså nu steget til 239. En stigning på 33 procent.\nDen svenske statsepidemiolog, Anders Tegnell, opfordrer svenskerne til at være opmærksomme.\n»Det begynder at få en temmelig stejl kurve opad. Vi bør tage det som en påmindelse om at holde os til det grundlæggende, ikke gå på arbejde, når du er syg, eller besøge ældre slægtninge«, siger han og fortsætter:\n»Der er en dominans af ældre, der er alvorligt syge. Dette er en uheldig udvikling«.\nDen høje stigning kommer kort tid efter et internt dokument kan afsløre, at Stockholms hospitaler om en uge løber tør for sengepladser.\nIfølge Anders Tegnell er tallet ikke langt fra det danske antal dødsfald, når man kigger på det samlede indbyggertal.\n»Vi er meget tæt på Danmark«, lød det fra statsepidemiologen, ifølge SVT.\nDanmark har lavere stigning\nDanmark har det seneste døgn oplevet en væsentlig mindre stigning i dødsfald end i Sverige. Tirsdag var tallet 90 og onsdag 104. Altså en stigning på 16 procent på et enkelt døgn.\nTallene er dog ikke direkte sammenlignelige, da tallene fra de svenske myndigheder muligvis dækker over flere dages registreringer.\nDanmark har modsat Sverige valgt at lukke store dele af samfundet ned. I Sverige må man stadig mødes op til 50 mennesker, spise på restaurant, gå på bar og sende sin børn i skole.\nOm den store forskel på Sverige og Danmarks håndtering af coronavirus direkte kan ses på tallene vides endnu ikke.\nUnder pressemødet præsenterede den svenske socialminister, Lena Hallengren, og generaldirektøren for de svenske sundhedsmyndigheder, Johan Carlsen, det, som den svenske avis Expressen kalder for nye retningslinjer, men genraldirekektøren udlagde de nye råd således:\n»Dette er ikke en kogebog, men en samling af generelle råd. De skal ikke læses så let som rådgivning, men er bindende. Det kan dreje sig om at etablere information, markere afstande på gulvet, afholde digitale møder, tilbyde muligheden for god hygiejne, for eksempel med håndvask«.\nSamtidig tilføjede han, at man skal undgå private begivenheder som dåb og bryllup, huske afstand i motionscentre og ved sportsfaciliteter, samt undgå rejser rundt i landet og til udlandet.\nRettelse: Det fremgik tidligere af denne artikel, at 59 mennesker er døde med coroanvirus det seneste døgn i Sverige. Den svenske sundhedsmyndigheder understreger, at tallene dækker over flere dages registreringer."}
{"date":"2020-04-01T14:58:42+02:00","url":"https://politiken.dk/search/art7736522/Vi-bliver-ved-til-alle-danskere-er-hjemme","author":"Tina Krongaard","title":"\n      Udenrigsministeriet til strandede danskere og deres familier:\n      Vi bliver ved, til alle danskere er hjemme","text":"»Sent i aften letter et SAS-fly fra Københavns lufthavn mod Lima i Peru. Det skulle gerne komme hjem igen fredag morgen med 290 personer om bord, heriblandt 200 danskere«.\nDirektøren for Udenrigsministeriets Borgerservice, Erik Brøgger Rasmussen, havde godt nyt til de strandede danskere i Peru, på dagens pressemøde i Eigtveds Pakhus. Men han erkendte også, at der vil være danskere i Peru, som ikke vil nå frem til flyet.\n»Det er en kæmpe operation, vi har gang i i Peru. Lige nu har vi et særligt vindue, hvor vi har lov til at transportere danskerne inde i Peru til Lima, selv om der ellers er udgangsforbud. Ja, lige nu driver Udenrigsministeriet faktisk et busselskab«, sagde Erik Brøgger og fortsatte:\n»Det kan kun lade sig gøre, fordi vi får hjælp af en masse mennesker i Peru. Vi har ikke nogen ambassade der, så vi har haft brug for hjælp, og en række lokale, blandt andet danskere der bor i Peru, har rakt ud. Det vil vi gerne takke for«.\nUdenrigsministeriet sender i øvrigt en medarbejder med SAS-flyet til Lima for at styrke tilstedeværelsen i det Sydamerikanske land.\n»Der vil være nogle borgere, som ikke når frem til Lima. Og de sidder måske nu og tænker, at det her er sidste vindue. Til dem vil jeg sige, at det er det ikke. Vi giver ikke op. Vi skal nok få de sidste 100 danskere ud«.\nPeru er det land, hvor flest danskere har registreret sig i krisedatabasen. En opgørelse fra Udenrigsministeriet viste tirsdag morgen, at 262 danskere i Peru står på listen.\nDanskere i Thailand skal komme hjem nu\nDe seneste dage er en del strandede danskere kommet hjem fra udlandet, både med almindelige fly, europæiske særfly, eller danske særfly, som det der i weekenden fragtede en hel del danskere hjem fra Filippinerne.\nAntallet af danskere på den såkaldte krisedatabase, som er danskere der har bedt om assistance til at komme hjem, er faldende. Pt. er tallet cirka 1.800.\nUdenrigsministeriet har i disse dage også stor fokus på Thailand. Der er en del danskere i landet, både fastboende, men også rejsende. Til dem havde Erik Brøgger Rasmussen et klart budskab:\n»I går gik det sidste direkte fly fra Thailand til Danmark. Der er ikke så mange smittede i Thailand endnu, men vi er bekymrede for, hvad der vil ske. Der er undtagelsestilstand i landet, og hvis man pludselig har brug for at komme på hospitalet, så kan man komme i problemer. Så min opfordring til danskerne er, at de skal se at komme med et fly til Europa nu«."}
{"date":"2020-04-01T14:46:58+02:00","url":"https://politiken.dk/search/art7732857/Ditte-Ylva-Olsen-b%C3%B8r-f%C3%A5-sit-store-gennembrud-med-denne-serie","author":"Bo Tao Michaëlis","title":"\n      Ditte Ylva Olsen bør få sit store gennembrud med denne serie ","text":"Set og hørt er Politikens daglige klumme om tv, streaming, radio og podcast. Den skrives på skift af avisens anmeldere og journalister og er udelukkende udtryk for skribentens egen holdning.\nI dag skriver Bo Tao Michaëlis om sæson 2 af ’Hånd i hånd’, der kan ses på TV3 og Viaplay\nMin begavede svigersøn har længe presset på og ment, at jeg ikke kan færdes i seriøse seriekredse uden at have set ’Chernobyl’ på HBO. Stavnsbunden indenfor murene gik jeg i gang med at se tragedien om, da der gik hul på et atomkraftværk. En fascinerende serie. Men efter fire afsnit følte jeg, at jeg fik tør hoste og røde knopper. Så jeg tyede til ’Hånd i hånd’ for, at jeg kunne sove trygt uden mareridt om muterende celler, eksem og smuldrende hjerneceller.​​​\n’Hånd i hånd’ kører på anden sæson. I første sæson scorede brandmanden Anders bankkvinden Lise. Eller sådan da og så alligevel ikke helt med forviklinger. Du kan sagtens hoppe på anden del, serien er som Folketingets pasternoster. Vi er nu nået til skilsmisse og en anden kæreste. Samt sex med din eks, kærlighed blandt ruiner.\nSerien er som DR’s ’Nikolaj og Julie’ om unge parforholds omskiftelighed. Mere eller mindre bagateller, mere hævet på bagepulver end surdej. Kærlighed og kabale, hvor sidste vendte kort får det meste til at gå op. Men hvor ’Nikolaj og Julie’ var humorforladt, fattig på selvironi og noget patetisk, er ’Hånd i hånd’ sporadisk krydret med raffineret komediespil. Lidt toner af Truffaut, Noël Coward med dansk vand og en skæg hyldest til Gøg og Gokke og deres noget for noget.\nDer er selvfølgelig meget folkekomedie og sniksnak om, hvor mon vi skal sove i nat. Men ved at springe i tid og sted via flashbacks undgås den brist, som alle kronologiske parforholdsserier lider af. Nemlig evindelige gentagelser og banale genkomster, klicheer i kø, trivialiteter i trængsel. Ikke at serien er floskelfri, men de er holdt i ave. Miljøet er tegnet genkendeligt realistisk og lefler heldigvis ikke ubehersket for tidåndens sidste skrig.\nAdspredende underholdning i en coronatid\nEsben Dalgaard er god som Anders. Bomstærk brandmand og både bamsefar, gentleman og flammekaster på et lagen. Men også slatten som en tartelet i regnvejr. Peter Zandersen er god som hans gode snusfornuftige ven med visdomsord og vitser. Neel Rønholt er fremragende som den fragile anden kvinde i kærlighedskarrusellen. Peter Gantzler er Papa Rødvin med et glas som vorte i håndfladen. Birthe Neumann er Mor Gammelklog, fornuftig som seler og livrem.\nAllerbedst er dog Ditte Ylva Olsen. Hun stjal allerede scener med en bemærkelsesværdig birolle i TV 2’s krimiserie ’Dicte’. Her bør hun få sit gennembrud som romantisk komedienne. Sofistikeret og sårbar, erfaren ingenue, samtidig intelligent enfoldighed. Dog med en ræv bag øret som hvisker, at kvinde er kvinde værst.\nDer er ømtålelige fejl, som når man slår gækken løs med drinks og dåsehumor. Eller taler om kærlighed med samme k som i kliche. En forstyrrende fejl er Rasmus Bjergs tossegode parterapeut, som hele tiden taler om sindets tomrum og sin nye kæreste. Tosomhed som et hus, der skal gøres rent og andre vendinger, som lægger sig klodset mellem parodi og pinlighed. ’Hånd i hånd’ er ikke stor kunst, men adspredende underholdning i en coronatid."}
{"date":"2020-04-01T14:27:11+02:00","url":"https://politiken.dk/search/art7735003/Kan-det-virkelig-passe-at-dommedag-skal-true-f%C3%B8r-uligheden-falder","author":"Hans Erik Havsteen","title":"\n      Redaktør på Politiken Historie:\n      Kan det virkelig passe, at dommedag skal true, før uligheden falder?","text":"Siden de første organiserede landbrugssamfund opstod i Mellemøsten for cirka 10.000 år siden, har der været forskel på folks formuer – og dermed på folk.\nHvor man i jægersamfundene disponerede over meget få ejendele og stort set intet arvede, ændrede samfundsstrukturen sig radikalt med husdyr og afgrøders indtog i menneskenes hverdagsliv.\nVærdier såsom korn var nemme at opbevare – især når man boede det samme sted og ikke længere skulle vandre hele kontinenter tynde. Større formuer betød øget magt til at opbygge komplekse samfund og muligheden for at købe luksusvarer – bedre våben, udsøgt mad og finere tøj – så man skilte sig ud fra mængden.\nEliten var opstået. Helt automatisk blev privilegier videregivet til elitens børn, og overraskende hurtigt opstod ideen om den ulige fordeling af samfundets goder som et slags naturgivent faktum, der ikke kunne pilles ved.\nSamfundets sammenhængskraft ændrede sig. Fællesskabsfølelsen blev en anden, for hvad havde en ufri, fattig slave til fælles med den rige stormand?\nDet store, fattige flertal affandt sig dog ikke med systemets indretning uden indvendinger. Historien er rig på slave- og bondeoprør. Retfærdighedsfølelsen blev nemt krænket af en ekstremt ulige fordeling af velstand, og som Aristoteles påpegede: »Det er altid de svage, der søger lighed og retfærdighed, hvorimod magthavere er ligeglade«.\n\nMed tanke på de gule veste i Frankrig i dag fristes man til at spørge, hvor meget der har ændret sig de sidste 2.300 år.\nEn tilbagevendende konflikt er, hvorvidt økonomisk ulighed i sig selv er et problem. Ulighed kan ses som et tegn på, at samfundet er dynamisk og konkurrencedygtigt. Det er i orden, at mennesker, der gør en større indsats og tager mere ansvar, belønnes for deres indsats. Både for deres egen skyld og for at motivere andre omkring dem til at tage ansvar for deres egen tilværelse. Det er svært at være uenig i dette synspunkt, men hvornår kammer uligheden over og bliver en belastning for samfundet? Og hvad kan man gøre ved det?\nIfølge den østrigske historiker Walter Scheidel kan man ikke gøre ret meget. I komplekse samfund vil uligheden altid stige, hvilket OECD’s opgørelser for de senere år da også viser, herunder for ellers udpræget egalitære samfund som det danske og svenske. De viser også, at den sociale mobilitet svækkes, og den politiske stabilitet udhules af voldsom økonomisk ulighed.\nMen ifølge Walter Scheidel er det udelukkende ’apokalypsens fire ryttere’, der kan ændre tingenes orden: I det 20. århundrede har industriel krigsførelse og revolution samt i tidligere tider statskollaps og pandemi været de eneste effektive midler mod økonomisk ulighed. Eksempelvis mistede den gamle elite store formuer, da Romerriget brød sammen i Vesteuropa i 400-tallet, og efter pesten i 1300-tallet kunne bønder kræve højere løn som følge af mangel på arbejdskraft.\nFørste og Anden Verdenskrig samt revolutionerne i Rusland og Kina udslettede utallige familieformuer i Europa og Asien og skabte grundlaget for de hidtil uset lige samfund, der blomstrede op i Vesteuropa og Nordamerika i efterkrigstiden.\nMen selvom en uventet bivirkning ved covid-19’s ødelæggende indtagelse af verdensøkonomien skulle være en øget økonomisk lighed, havde de fleste nok været pandemien foruden, lighed eller ej. Ingen verdensledere ville aktivt vælge en af de fire ovennævnte katastrofer som en løsning på ulighedsspørgsmålet.\nMen kan det virkelig passe, at valget står mellem ekstrem økonomisk ulighed eller uhyggelige dommedagsscenarier for at opnå en mere lige fordeling af velstanden? Det er ganske vist en utopisk tanke helt og holdent at eliminere økonomisk ulighed, men det er i verdenssamfundets interesse at stække den.\nHvor det i det 20. århundrede var muligt for nationalstaten at gennemføre en anderledes fordelingspolitik, har globaliseringen og især ejendomsspekulation på tværs af grænser gjort det nødvendigt med overstatslige samarbejder. Som verdens største økonomi har EU her, som på så mange andre områder, en enestående mulighed for at modarbejde en lurende social og politisk katastrofe.\n\nHans Erik Havsteen er redaktør på Politiken Historie, der i dag udkommer med et temanummer om økonomisk ulighed."}
{"date":"2020-04-01T13:56:32+02:00","url":"https://politiken.dk/search/art7735922/Bundlinjen-Forbrugerne-skal-redde-dansk-%C3%B8konomi","author":"Leif Beck Fallesen","title":"\n      Bundlinjen: Forbrugerne skal redde dansk økonomi","text":"Det bliver forbrugerne, der skal genåbne dansk økonomi gradvist efter påske, hvis det går som statsminister Mette Frederiksen (S) håber. Regeringen og Folketinget har ingen indflydelse på efterspørgslen fra eksportmarkederne, og der kommer til at gå en rum tid, før danske virksomheder får behov for, og tilstrækkelig tillid til, at øge investeringerne.​\nDet betyder, at den økonomiske genåbningsplan må fokusere målrettet på hurtigt at stimulere efterspørgslen på det danske hjemmemarked. Den klassiske finanspolitiske løsning, at vedtage bredt virkende skatte- og afgiftslettelser, duer ikke denne gang. Fremrykning af offentlige investeringer sker allerede, og det tager tid at få helt nye tiltag besluttet og sat i gang.\nDet er sundhedskravene, der bestemmer rækkefølgen i genåbningen, og hvor omfattende den får lov at blive. Det vigtigste krav er, at den sociale distance skal forblive så stor som muligt, så smitterisikoen, ved at mennesker mødes, minimeres. Når flere mødes, så vil risikoen vokse, men den er der bred politisk vilje til at løbe for at få gang i dansk økonomi. I hvert fald så længe coronatallene peger den rigtige vej.\nDer stilles også andre store krav til en genåbningsplan. Planen skal være hurtigt virkende, så den begynder at gavne beskæftigelsen, før de historisk store hjælpepakker til dansk erhvervsliv udløber i juni. Selv om de måtte blive forlænget selektivt, så er det uundgåeligt, at især eksportvirksomhederne kommer til at fyre mange medarbejdere.\nDer skal være meget bred politisk enighed. Den har været en stor styrke i den vellykkede krisehåndtering indtil nu, og den har givet regeringen modet til gradvis at åbne dansk økonomi, sådan som dansk erhvervsliv har ønsket det. Bliver det nødvendigt at lukke igen og måske endda stramme yderligere, må det samme flertal tage ansvaret.\nEnigheden bliver lettere at fastholde, hvis genåbningsplanen også indeholder tiltag, som har en positiv virkning på klimaet, et tema, som helt er forsvundet fra den politiske debat i de seneste uger. Og så skal den nye hjælp også være midlertidig, så der ikke slås større huller i statskassen end nødvendigt. Der kommer en dag efter krisen, hvor der skal tages stilling til, hvad der skal gøres for væksten på længere sigte. Nu handler det om nødhjælp i en akut krisesituation.\nIngen plan kan imødekomme alle ønsker, men et bud på en trinvis rækkefølge i åbningen af dansk økonomi kunne være oplevelsesindustrien, transportsektoren og byggeriet.\nOplevelsesindustrien\nRestauranter og hoteller er i første frontlinje under coronakrisen, og det er her, der er er flest ofre. Der er behov for at tillade flere gæster, måske efter samme princip som i detailforretningerne, hvor det er butiksarealet, som dikterer det maksimale antal kunder på et givet tidspunkt.\nFor mange kommer hjælpen for sent. I denne uge indgav Kadeau-koncernen konkursbegæring. Det er en virksomhed, som har ejet flere Michelin-restauranter, men alle typer er i vanskeligheder. Branchen har fået betydelig likviditetshjælp til overlevelse, men må der ikke komme kunder, så er det kun en stakket frist.\nDen politiske udfordring er stor, fordi enhver lettelse af kundernes adgang til restauranter og hoteller bliver et ubehageligt kompromis mellem sundhedskravet om social distance og ønsket om, at en branche med rigtig mange ansatte ikke bukker under.\nDer skal også findes et kompromis i detailhandelen. Den hurtige og brutale løsning vil være at fastholde lukningen af storcentrene og opfordre alle andre butikker til at holde åbent. Storcentrene har i sagens natur langt vanskeligere ved at leve op til kravet om maksimal social distance end butikkerne uden for. Et sådant skridt vil være en diskriminering af butikkerne i storcentrene, store som små, og de vil have et godt argument for at kræve ekstra hjælp, indtil de får lov at åbne.\nTransportsektoren\nTransportsektoren er reelt ikke med i genåbningsplanen. Rejsebranchen er lammet, men der er intet, regeringen kan gøre for at åbne for rejser ud af landet. Det nytter ikke at give flyselskaberne tilladelse til at flyve, når flyene ikke må lande nogen steder. Foreløbig er der ingen, som tør give et bud på, hvornår de får lov, og heller ingen tegn på, at det bliver en koordineret international beslutning. I mellemtiden får SAS og andre selskaber statsstøtte.\nByggeriet\nDet er kun uger siden, at dansk byggeri manglede arbejdskraft. Sådan er det ikke længere. Coronakrisen har ramt hårdt, og der er behov for nye ordrer, hvis beskæftigelsen skal holdes. Hvis private boligejere får de rette incitamenter, så kan det føre til nye klimavenlige investeringer hurtigt, og uden at det giver nævneværdige problemer med den sociale distance.\nHåndværkerfradraget kan sættes op, så lidt større projekter kan sættes i gang. Håndværkertimer er dyre, men danskerne er tilbudsjægere og en midlertidig momsnedsættelse kan få boligejerne på banen med reparationer og forbedringer.\nBundlinjen er, at staten har givet afgørende nødhjælp for at få virksomhederne til at overleve coronakrisen. Nu skal de have kunder. Det kræver, at der er politisk vilje til at gå på kompromis mellem kravene til sundhed og hensynet til arbejdspladserne. Vel at mærke uden at opgive prioriteringen af sundheden som det allervigtigste."}
{"date":"2020-04-01T13:16:52+02:00","url":"https://politiken.dk/search/art7735956/Dolly-Parton-l%C3%A6ser-b%C3%B8rneb%C3%B8ger-op-p%C3%A5-YouTube-under-coronakrisen.-Og-der-er-ogs%C3%A5-en-nyhed-til-de-voksne","author":"Lotte Thorsen","title":"\n      Dolly Parton læser børnebøger op på YouTube under coronakrisen. Og der er også en nyhed til de voksne","text":"Hvis man har set lidt rigeligt til sine børn de seneste uger eller bare synes, det ville være fint at træne deres engelskkundskaber, læser countrysangerinden Dolly Parton godnathistorier op på YouTube hver torsdag de kommende ti uger.\n’Goodnight With Dolly’ har premiere 2. april.\n»Det her er noget, jeg gerne har villet gøre i et stykke tid, og det er tydeligt, at det nu er tiden til at dele nogle historier og noget kærlighed. Det er en ære at dele en række talentfulde forfattere og illustratorer med andre, de får os til at smile, le og de får os til at tænke lidt også«, siger countrysangerinden ifølge consequenceofsound.net.\nUd over at læse op fra sine egne børnebøger ’I Am a Rainbow’ og ’Coat of Many Colors’ vil hun også læse op af en række andre børnebøger. Blandt andre ’There’s a Hole in the Log on the Bottom of the Lake’ af Loren Long, ’Llama Llama Red Pajama’ af Anna Dewdney og ’Pass It On’ af Sophy Henn.\n’Goodnight With Dolly’ vil blive sendt på YouTube-kanalen Parton’s Imagination Library. Herunder kan man se en godnathistorie, hun læste op i BBC-serien ’CBeebies Bedtime Story’.\nDer er også nyt til voksne fans af Dolly Parton. For nylig annoncerede hun, at hun godt kunne tænke sig at posere på forsiden af Playboy i forbindelse med sin 75-års fødselsdag i januar næste år."}
{"date":"2020-04-01T13:16:17+02:00","url":"https://politiken.dk/search/art7734696/Hvordan-p%C3%A5virker-coronakrisen-dit-hjem-Er-h%C3%A6ngek%C3%B8jen-sat-op-indenfor-Har-du-lavet-et-hjemmekontor","author":"Emma Louise Stenholm Jensen","title":"\n      Historier søges:\n      Hvordan påvirker coronakrisen dit hjem? Er hængekøjen sat op indenfor? Har du lavet et hjemmekontor?","text":"Coronakrisen får kulturbegivenheder over hele landet til at blive aflyst og udskudt på stribe.\nDet gælder også Copenhagen Architecture Festival, som hvert år trækker mellem 50.000-100.000 gæster til mere end 200 arrangementer i byerne København, Aarhus og Odense.\nDette års udgave skulle have fundet sted fra på fredag under temaet ’Velfærdsbyen i forandring’, men for to uger siden måtte arrangørerne på grund af corona annoncere en udsættelse på ubestemt tid.\nDen nuværende situation har også tvunget en gentænkning af både format og afvikling, hvorfor festivalen nu er klar med et opdateret og mere coronavenligt program.\nI stedet for at flytte det hele på en gang, har man besluttet at sprede festivalbegivenhederne over hele året – foreløbigt i tre nedslag.\nFørste nedslag kan opleves allerede i april og vil være en digital udgave af udstillingen ’Watch more TV!!!’ af Brandlhuber+ Roth med et tilhørende virtuelt udstillingsprogram med danske og internationale kunstnere.\nAndet nedslag forventes afviklet i slutningen i august, og hvis coronasituationen tillader det, vil det tredje nedslag finde sted omkring Arkitekturens Dag 5. oktober i »en mere analog form«.\nDu kan selv være med\nDe tre nedslag er ikke det eneste, der er nyt i år. Indtil da inviterer Copenhagen Architecture Festival til to såkaldte open calls, hvor man selv kan bidrage til festivalen.\n»Der er rigtig mange tanker og overvejelser i spil verden over omkring, hvordan coronakrisen vil påvirke vores liv, samfund og (kultur)produktion fremover«, skriver Copenhagen Architecture Festival i en opdatering på deres hjemmeside.\n»Copenhagen Architecture Festival vil derfor gerne invitere til, at vores platforme kan bidrage med betragtninger omkring arkitekturen, hjemmet, byplanlægningen, det offentlige rum og det byggede miljøs sociale liv i kontekst af coronakrisen«.\nDen første type bidrag kan være en tekst eller illustration over dine »betragtninger, visioner og overvejelser omkring coronakrisens betydning for det byggede miljø, både i dansk og international kontekst«, mens festivalen i det andet open call inviterer dig til på Instagram at dele dine tanker og refleksioner om dit hjem i coronaens tid.\nLæs meget mere om de to open calls her, og følg med i de øvrige festivalopdateringer her."}
{"date":"2020-04-01T13:15:44+02:00","url":"https://politiken.dk/search/art7727931/Lad-coronakrisen-blive-vejen-til-at-droppe-Danmarks-og-EUs-forfejlede-%C3%B8konomiske-politik","author":"Frederik Vad Nielsen","title":"\n      DSU-formand:\n      Lad coronakrisen blive vejen til at droppe Danmarks og EU's forfejlede økonomiske politik","text":"Siden coronavirussen ramte vores land, har der været enstemmig opbakning til regeringens forbilledlige lederskab i en svær tid. Alle partier har bakket myndighedernes retningslinjer op, og alle partier står bag store økonomiske hjælpepakker til lønmodtagere og virksomheder. ​​\nMen allerede nu begynder små pip fra højrefløjen at varsle os om, at der på den anden side af coronakrisen venter et af de mest afgørende politiske valg for regeringen og Socialdemokratiet i nyere tid.\nSpørgsmålet er enkelt: Skal den efterfølgende økonomiske oprydning efter coronakrisen bruges som undskyldning for at droppe alle planer om at styrke arbejdsmarkedsmodellen, udvikle velfærdssamfundet og leve op til klimaloven på én og samme tid? Eller bliver denne skrækkelige situation, som borgere, sundhedsvæsen og erhvervsliv står i, muligheden for at afsløre og droppe den forfejlede økonomiske politik, Danmark og Europa fører? Jeg håber og tror på, at regeringen og Socialdemokratiet vil kæmpe for det sidste.\nDe små pip fra højrefløjen og blå økonomer kan nemlig hurtigt udvikle sig til et markant pres. Pernille Vermund (NB) har på Folketingets talerstol sagt, at »regningen ikke må efterlades i børneværelset« – underforstået, at der nu skal gennemføres go’ gammeldags højreorienteret nedskæringspolitik for at finansiere oprydningen efter corona. Siden har Søren Pape Poulsen (K) gjort det klart, at denne krise må få store konsekvenser for ambitionsniveauet inden for klima, velfærd og værdig tilbagetrækning. ​​\nSelv om Finansministeriet har gjort det klart, at engangsinvesteringer for at redde økonomien fra coronakollaps ikke kommer til at påvirke den strukturelle saldo, så vil det blive en politisk debat. Dykker væksttallene markant resten af året og et stykke ind i det næste, vil blå politikere, meningsdannere, økonomer og journalister kræve, at regeringen dropper sit politiske projekt.\nHvis det sker, vil det være en meget stor fejltagelse. Efter folketingsvalget i juni 2019 fik partierne til venstre for midten et historisk stærkt mandat til at ændre dette samfund – ikke mindst fra os unge. Konsekvenserne af de strukturelle forandringer, Anders Fogh Rasmussen & Co. søsatte i begyndelsen af 00’erne, er i de sidste par år slået igennem på arbejdsmarkedet, i velfærdsstaten og den grønne omstilling, og befolkningen har reageret imod det. Budskabet er klart: Regeringens opgave er at skabe et grønt samfund inden for rammen af en styrket velfærdsstat og arbejdsmarkedsmodel.\nDet er ikke enten klima eller velfærd. Det er heller ikke enten hjælp til slidte lønmodtagere eller investering i uddannelse. Vi kan godt i et folkestyre som vores beslutte os for, at min generations børn og børnebørn skal kunne vokse op i et bæredygtigt, socialt retfærdigt og rigt samfund. Det er ikke en teknisk beslutning – det er en politisk og demokratisk beslutning.\nMen det kræver et opgør med nogle af grundpillerne i den nuværende økonomiske politik. Hvis vi skal nå at reducere vores CO2-udledning med 70 procent inden år 2030, skal vi investere os massivt frem til målet. Det kan hverken ordnes med forhandlingsråderum på finansloven eller ved at vente på privat kapital. Staten må gå forrest – og staten kan gå forrest. Derfor skal vi droppe vores frivillige tilslutning til finanspagten og vækst- og stabilitetspagten i EU, som reelt umuliggør, at man både kan have en velfærdsstat og leve op til videnskabens klimakrav. Vi bliver nødt til at stifte markant mere offentlig gæld, hvis vi skal reducere den klimagæld, som bare er blevet større og større de sidste mange årtier. Her er vi bundet på hænder og fødder af en højreorienteret EU-politik.\nDerudover er vi nødt til at sikre, at flere i ord og handling bidrager aktivt til den sociale og grønne omstilling af vores samfund. Det nytter ikke noget, at virksomheder råber på skattesænkninger i milliardklassen, samtidig med at de stiltiende accepterer et mere og mere svækket dagpengesystem. ​​\nDet nytter ikke noget, at bankerne igen leverer gebyrstigninger, som er 10 gange større end samfundets øvrige prisudvikling, samtidig med at de gennemfører rekordstore udbyttebetalinger – og i øvrigt forgylder bestyrelse og direktion. Det nytter ikke noget, at den konservative del af erhvervslivet på den ene side vil have statsfinansierede overgangsordninger i den enorme grønne omstilling, men på den anden side kræver, at staten fortsat skal bekende sig til en økonomisk nedskæringspolitik.\nRegeringen og Socialdemokratiet står meget snart ved en skillevej. På den korte bane skal regeringen træffe et valg, som vil definere dens handlemuligheder i denne valgperiode, men på den lange bane vil valget definere Socialdemokratiets fremtid. Efter coronakrisen skal mit parti vise, at vejen til at flytte et samfund grundlæggende går gennem investeringer og ikke nedskæringer. Derfor må og skal ambitionsniveauet inden for velfærd, klima og værdig tilbagetrækning ikke sænkes – hverken nu eller om et år. Vi skal være tro over for det store folkelige mandat, vi har fået, til at bære Danmark ind i en grøn og socialt retfærdig fremtid."}
{"date":"2020-04-01T13:07:49+02:00","url":"https://politiken.dk/search/art7736360/De-to-f%C3%B8rste-coronasyge-borgere-%E2%80%93-eller-formodet-smittede-%E2%80%93-er-blevet-udsat-for-tvang","author":"Anders Legarth Schmidt","title":"\n      De to første coronasyge borgere – eller formodet smittede – er blevet udsat for tvang","text":"Med en hastelov vedtaget af et enigt Folketing 12. marts fik sundhedsminister Magnus Heunicke magt til at påbyde enhver, der enten lider af sygdommen covid-19 eller er mistænkt for at være smittet, at lade sig undersøge af en sundhedsperson, lade sig indlægge på sygehus eller lade sig isolere i en egnet facilitet, ligesom ministeren kan sætte gang i tvangsmæssig behandling.\nHvis den pågældende person nægter at følge påbuddet, kan politiets magt sættes bag, og betjente kan sørge for, at vedkommende bliver bragt hen til læge eller sygehus. Loven, der fik hårde ord med på vejen for vidtrækkende indgreb i folks personlige frihed, er udmøntet i en bekendtgørelse. Den er nu for første gang taget i brug.\n»Styrelsen for Patientsikkerhed har, siden bekendtgørelsen trådte i kraft 18.3., udstedt to påbud efter bekendtgørelsen. Styrelsen for Patientsikkerhed kan ikke kommentere på enkeltsager«, skriver styrelsen i en kortfattet besked.\nVi havde blandt andet spurgt til antal borgere, som bekendtgørelsen er anvendt på, hvilke paragraffer i bekendtgørelsen som er brugt (undersøgelse, indlæggelse, isolation, tvangsmæssig behandling), om nogen borgere er tvunget i isolation, og om gennemførslen af påbud er sket med eller uden politiets hjælp. Det har Styrelsen for Patientsikkerhed ikke ønsket at svare på, da der er tale om enkeltsager.\nFormålet med lovgivningen er at begrænse udbredelsen af epidemien med den ny coronavirus, og påbud kan gives både til personer, som er konstateret smittet, og personer, hvor der blot er mistanke.\nDet er i den forbindelse særligt blevet bemærket, at selv personer, der ikke fremviser et eneste symptom på sygdommen covid-19, kan blive udsat for tvang. Det kan ifølge en meddelelse fra Styrelsen for Patientsikkerhed eksempelvis være, hvis personen har haft ophold i et område i ind- eller udland, hvor sygdommen er udbredt, eller har haft kontakt til en person, som har opholdt sig i et sådant område, eller hvis vedkommende har haft kontakt til en person, som er konstateret smittet med covid-19.\nI realiteten betyder det, at myndighederne har mulighed for med politiets hjælp at gennemtvinge undersøgelser af danske borgere, som kommer hjem fra stort set hvilket som helst land i Europa, som er pandemiens epicenter. Formuleringen åbner også for, at en person kan blive påbudt at lade sig undersøge, når han ankommer til f.eks. Nordjylland fra København, hvor sygdommen er fire gange så udbredt som i Danmarks nordligste del. Ligesom muligheden er til stede for, at du kan blive tvangsundersøgt, hvis du har feber eller tør hoste, eller hvis du har givet et knus til en coronasmittet eller på anden vist haft »kontakt«.\nDet vakte også opsigt, at Styrelsen for Patientsikkerhed på sin hjemmeside opfordrede borgere til at anmelde andre personer, der udviste en bekymrende eller risikofyldt adfærd, og som anmelderen ved eller har mistanke om er smittet. Det kunne man gøre ved at udfylde et skema, der som Word-dokument var lagt på styrelsens hjemmeside. Det blev dog efter tre-fire dage pillet af på krav fra sundhedsminister Magnus Heunicke, der efter eget udsagn ikke var klar over, at Styrelsen for Patientsikkerhed havde lagt skemaet på sin hjemmeside som led i udmøntningen af loven. Styrelsen gik for vidt, sagde han\nLektor i sundhedsret på Syddansk Universitet Kent Kristensen konstaterede i forbindelse med Politikens omtale af bekendtgørelsen, at reglerne er »ret indgribende«, og at sundhedsministeren bliver udstyret med »en meget stor hammer«.\nNu er hammeren foreløbig blevet svunget to gange."}
{"date":"2020-04-01T12:57:40+02:00","url":"https://politiken.dk/search/art7733497/%C2%BBJeg-blev-n%C3%A6rmest-lidt-r%C3%B8rt-da-der-kom-en-sms-om-at-der-var-en-pakke-til-os.-Over-at-vi-ikke-var-glemt%C2%AB","author":"Pernille Mainz","title":"\n      »Jeg blev nærmest lidt rørt, da der kom en sms om, at der var en pakke til os. Over at vi ikke var glemt«","text":"Pomponer, pap, maling og æg til at hænge på grene. I Red Barnets genbrugsbutik på Frederiksberg i København er bordene fyldt med kreative materialer. Butikken har været lukket de seneste uger på grund af risikoen for coronasmitte. Men mandag aften er de hvide pendler i loftet tændt. Fire frivillige hos Red Barnet har travlt med at pakke 120 kreaposer, der skal køres ud til familier i hovedstadsområdet, der er blandt de 15 procent mest udsatte.​​​\nI kreaposen ligger også et brev til familierne, der i forvejen er tilknyttet Red Barnet via aktiviteter som naturklubber, familieoplevelsesklubber og følgeordninger, hvor frivillige følger børnene til fritidsaktiviteter. Det fortæller Christine Schmidt Søder, der er formand for Red Barnets 250 frivillige i hovedstadsområdet, og som er med til at pakke kreaposer.\n»I følgebrevet skriver vi, at vi tilbyder lektiehjælp online og giver information til forældrene om, at deres børn potentielt kan blive nødpasset på skolen eller i daginstitutionen. Og at dem, der har brug for ekstra støtte, kan få børnepsykologisk bistand. Det er vigtigt, at den udvikling, som mange af de her børn ellers ville have, mens de var i skole eller i institution, ikke bliver sat på hold«, siger Christine Schmidt Søder og tilføjer:\n»Kreapakken er en erstatning for de aktiviteter, vi normalt laver med børnene, og med den sætter vi en ramme og giver et afbræk, hvor forældre kan være forældre og børn være børn. Vi har også andre tiltag, som hjælper familierne. Vi gør alt, hvad vi kan, for at holde gang i børnene«.\nI den kommende tid vil familierne i hovedstaden yderligere modtage et modellerings-kit,  som Thorvaldens Museum har doneret, og et udendørs aktivitetssæt, hvis de er interesseret. ​​​\nRed Barnets hjælpeberedskab til udsatte familier under coronakrisen er landsdækkende og bliver udført ved hjælp af organisationens frivillige.\nIndtil videre har 500 familier fået hjælpepakken, og målet er at nå ud til yderligere 500 i løbet af ugen. Blandt andet via en bevilling på 2,3 millioner kroner fra Novo Nordisk Fonden.\nFamilierne har i forvejen svært ved at få hverdagen til at hænge sammen eksempelvis på grund af et lille netværk, psykisk sårbarhed eller misbrug. Red Barnet tilbyder også de sårbare familier hjælp til indkøb af mad og medicin, som kan være svært, hvis man er ene forælder og har flere børn. Og nogle lokalforeninger har fået doneret gavekort af dagligvarebutikker, så madbudgettet rækker, når børnene skal have alle dagens mellemmåltider hjemme, fordi de ikke er i skole eller dagtilbud.\nNogen tænkte på os\nEn af de forældre, som har modtaget en kreapakke, er Gitte Hansen fra Arden nær Hobro, der er uddannet socialpædagog, men lige nu på dagpenge. Hun er enlig mor til en datter på ni år og højgravid. Datteren har ADHD og er derfor i aflastning hver anden weekend på et bosted, men det er der lukket ned for nu på grund coronavirus.\n»Jeg blev nærmest lidt rørt, da der kom en sms om, at der var en pakke til os. Over at vi ikke var glemt. At nogen tænkte på os i en tid, hvor man hurtigt føler sig glemt og udstødt. Der var pap, filt, lim, glimmer, perler, fingermaling og andet godt«, fortæller Gitte Hansen, mens hun sidder i sin bil. Hun har lige været til jordemoren, og pigen inde i maven har det godt, fortæller hun glad.\nUd over pakken har Gitte modtaget et opkald fra Red Barnet. Hun skulle bare sige til, hvis hun havde brug for hjælp til noget, havde det lydt i den anden ende af røret.\n»Vi føler os endnu mere udsat nu, end vi er i forvejen, på hjemmefronten, så det er rigtig dejligt at vide, at der alligevel er nogen, der kan hjælpe«.\nGittes datter er ikke i nødpasning på skolen. Det vil hun ikke kunne klare, vurderer hendes mor.\n»Nødpasning er ikke de samme lærere, børn eller fag, og jeg har et barn, der ikke kan rumme så store forandringer. Derfor er hun hjemme ved mig. Men det er svært, at jeg ikke kan sige til hende, hvornår det her slutter, fordi hun har brug for forudsigelighed«, fortæller Gitte Hansen.\nFlere bør nødpasses\nFor Gitte Hansen er hjemmeundervisning af datteren ikke en stor udfordring, men det er det for mange andre sårbare familier, fortæller Johanne Schmidt-Nielsen, der er generalsekretær i Red Barnet.\n»Så der prøver vi også at hjælpe. Det er jo sårbare familier, for hvem skolen og institutionen ofte er et helt nødvendigt pusterum og også kan være det for forældrene«, siger hun og appellerer til, at kommunerne laver opsøgende arbejde og får kontakt til de familier, der har behov for nødpasning. Kun 0,6 procent af alle skolebørn er ifølge Kommunernes Landsforening i nødpasning på skolerne.\nEt tal, der er overraskende lavt, fordi nødpasning både gælder for børn af forældre, der varetager kritiske samfundsfunktioner, samt socialt udsatte børn.\n»Det er helt klart vores vurdering, at der er mange børn derude, som har brug for at komme i pasning, men hvor det ikke sker på nuværende tidspunkt. Det belaster forældrene i en helt ekstrem grad, og det går ud over børnene«, siger Johanne Schmidt-Nielsen.\nPå Frederiksberg bliver der stadig pakket. Energisk fortæller Christine Schmidt Søder, der er uddannet cand.merc. og til daglig arbejder med ledelse og strategiudvikling, hvorfor hun blev frivillig for fire år siden.\n»Fordi jeg følte, jeg havde noget overskud. Mange er nok ikke klar over, at man kan være frivillig i Red Barnet, selv om man ikke arbejder med børn til daglig. Men det kan man sagtens. Du skal bare være medmenneskelig. Så kan du hjælpe«."}
{"date":"2020-04-01T12:52:02+02:00","url":"https://politiken.dk/search/art7735631/Coronatest-er-ikke-100-procent-sikker-men-giver-alligevel-mening","author":"Anne Bech-Danielsen","title":"\n      Professor: \n      Coronatest er ikke 100 procent sikker - men giver alligevel mening ","text":"Tusinder verden over podes i disse uger i mund og svælg for at få testet, om de har coronavirus, men afhængigt af testsystemet svinger sikkerheden. Testen kan ikke med fuld sikkerhed afsløre, om en person er rask.\nDet fortæller professor i klinisk mikrobiologi ved Syddansk Universitet, dr. med. Hans Jørn Kolmos. Politiken har fanget ham på en rask gåtur i en sydsjællandsk skov for at høre til virustestens sikkerhed. Baggrunden er, at en medarbejder på Politiken, der er blevet coronatestet, har fået beskeden, at testen kun er 70 procent sikker.\nOm det lige skulle være 70 procent kan Hans Jørn Kolmos ikke sige, men 100 procents sikkerhed er der ikke, bekræfter han.\n»Det kommer bag på folk, at virkeligheden på et laboratorium kan være en lille smule flydende, men vi, der arbejder med sådan noget, er vant til, at sandheden ikke er så enkel«.\nMed virustesten kan der være to former for usikkerhed, forklarer han. Dels er testen ikke så følsom, at den kan finde 100 procent af alle virusramte. Hvis sikkerheden eksempelvis er nede på 70 procent, finder man kun syv ud af ti med virus.\nOg dels er der ikke 100 procent sikkerhed for, at det er coronavirus, man har påvist.\n»Det kan være, at en rask faktisk er smittet. Det kan også være, at en syg er blevet rask og har så lidt virus tilbage, at det ikke registreres. Eller at man ikke er blevet så syg endnu. Men når folk har de her kendte coronasymptomer, skal man selvfølgelig have lavet de her test, som i øvrigt også bliver bedre og bedre«.\nMen hvad skal det til for, hvis folk, der er fundet virusfri, alligevel kan bære virus og gå ud og smitte?\n»Testen er alligevel brugbar. Hvis den ikke er positiv, har den testede ikke ret meget virus, og en, der ikke har ret meget virus, smitter heller ikke ret meget«.\nDu mener, at kun de mindst syge kan falde igennem nettet?\n»Ja. Derfor er det også stadigvæk fornuftigt at teste: Den samler dem op, der har de mange virus. Og det er dem, vi skal være bange for«.\nGælder det også, hvis vi taler om sundhedspersonale, der går ind på en kræftafdeling ..?\n»Ja. Også fordi vi er kloge nok til ikke at stole fuldstændig blindt på sådan nogle test. Det er jo derfor, vi har nogle stramme, hygiejniske retningslinjer. Uanset om man er testet negativ, skal man iføre sig beskyttelsesudstyr, der beskytter begge veje: Det beskytter både de patienter, der er beskyttet mod smitte fra læger og sygeplejersker og omvendt: De er beskyttet mod smitte fra patienterne«, siger Hans Jørn Kolmos.\nDet kommer bag på mig og mine kolleger – med al den diskussion der har været om test – at testene ikke sikrer os bedre?\n»Jamen, det forstår jeg da fuldstændig, men vi er slet ikke nået til den her faglige diskussion af, hvad vi måler, og hvor sikkert det er«.\nUd over podning for virus, findes der også blodprøver for antistoffer, men som det før har været fremme, er heller ikke de sikre.\n»De er forholdsvis nyudviklede, så dem kender man ikke fuldt effekten af. Man plejer jo at bruge flere år på at udvikle sådan noget, men det har vi slet ikke tid til lige for øjeblikket«.\nUsikkerheden er kompliceret at formidle, siger professoren:\n»Man kan ikke både sige til politikerne, at man skal teste – og samtidig sige, at det ikke er sikkert. Men det er heller ikke det afgørende«, understreger Hans Jørn Kolmos:\n»Det afgørende er, at vi går med livrem og seler. Vi stoler jo ikke bare på testene. Vi iagttager også en fornuftig. hygiejnisk adfærd. Uanset hvad en test viser, er det vigtigt, at befolkning, personale, alle følger de hygiejneforskrifter, som Sundhedsstyrelsen har stillet op. Det er i virkeligheden dem, der bærer os længst igennem«.\n\n\n"}
{"date":"2020-04-01T12:43:12+02:00","url":"https://politiken.dk/search/art7736043/Sundhedsstyrelsen-%C3%A6ndrer-retningslinjer-for-test-i-eftermiddag","author":"Sebastian Stryhn Kjeldtoft","title":"\n      Sundhedsstyrelsen ændrer retningslinjer for test i eftermiddag","text":"Artiklen er opdateret kl. 14:15 med oplysningen om, at Sundhedsstyrelsen onsdag eftermiddag udsender nye retningslinjer om, at flere patienter kan blive testet for coronavirus.\nEfter coronatest i ugevis har været forbeholdt kritisk sundhedspersonale og de alvorligt syge, har hospitalerne nu mere testkapacitet, end de kan gøre brug af.\nSiden i fredags har sundhedsvæsnet været i stand til at teste 5.000 danskere om dagen, men efterspørgslen var over weekenden langt mindre. I mandags testede hospitalerne kun 3.200 danskere, oplyser Danske Regioner til Politiken. Tallene for tirsdag foreligger endnu ikke.\nDe omtalte test kan kun vise, om en person aktuelt er syg med coronavirus. Den ekstra kapacitet betyder, at flere danskere skal henvende sig og blive testet, oplyser Sundhedsstyrelsen:\n»Der skal ikke være nogen tvivl om, at Sundhedsstyrelsen ønsker at teste mange flere. Det er meget, meget glædeligt, at regionernes testkapacitet er oppe igen, efter at de havde forsyningsproblemer torsdag og fredag i sidste uge«, skriver enhedschef Helene Bilsted Probst i en mail.\n»Det er vigtigt, at budskabet om den øgede testkapacitet kommer ud, sådan at flere henvender sig, henvises og testes. Det er vores og regionernes fællesopgave«, fortsætter hun.\nOnsdag eftermiddag udsender Sundhedsstyrelsen nye retningslinjer for, hvem der kan blive testet for coronavirus.\nBlandt andet vil det nu blive muligt for patienter med lette symptomer også at blive testet, oplyser Sundhedsstyrelsen til pressemøde onsdag eftermiddag. Patienter kan blive henvist telefonisk fra sin praktiserende læge, siger Sundhedsstyrelsens direktør Søren Brostrøm til onsdagens pressemøde.\nAfviste danskere\nOpfordringen til at henvise flere danskere er en god nyhed, siger Jonatan Schloss, som er direktør i de Praktiserende Lægers Organisation.\n»De sidste to uger blev mange af dem, vi henviste til test, afvist, fordi der ikke var kapacitet til det. Det var typisk sundhedsprofessionelle med moderate symptomer, som gerne ville have afklaret, om de kunne komme hurtigere tilbage på arbejde. Når man som læge har oplevet nogle gange, at ens henvisninger bliver afvist, så påvirker det selvfølgelig lægernes henvisningsmønster. Der vil formentlig gå et par dage, før det ændrer sig«, siger Jonatan Schloss.\nI Sundhedsstyrelsen forklarer Helene Bilsted Probst, at den ekstra testkapacitet skal bruges på blandt andet sundheds- og plejepersonale.\n»Det har ikke alle steder været sådan, at alle dem, der henvises til de regionale udredningsklinikker, kunne testes – det er muligt nu. Det bør ikke være afhængigt af, om man indlægges eller ikke. Der er også personale i sundheds- og ældresektoren, der ikke er blevet testet. Det kan de blive nu«, skriver hun.\nIfølge Jonatan Schloss oplever de praktiserende læger dog, at den opfordring endnu ikke er trængt igennem alle vegne i sundhedsvæsnet:\n»Der er stadig afdelinger rundt omkring i landet, hvor man afviser at teste patienter, efter vi har henvist dem, måske fordi viden om den ekstra testkapacitet ikke er sivet helt ned i det regionale system. Sådan noget tager bare et par dage«, siger Schloss.\nNye retningslinjer?\nNår færre danskere testes, end der aktuelt er kapacitet til, kan det hænge sammen med Sundhedsstyrelsens retningslinjer.\nI styrelsens nuværende retningslinjer skal testning prioriteres til patienter »med komplicerede forløb af covid-19 samt til sårbare grupper og personer i kritiske funktioner«. Patienter med milde luftvejssymptomer skal som udgangspunkt ikke testes, men derimod blive derhjemme, til de er raske.\nDe retningslinjer bliver nu ændret, oplyser Sundhedsstyrelsens direktør Søren Brostrøm.\n»Vi kommer i dag (onsdag, red.) til at udsende en revideret retningslinje for håndtering af Covid-19 i Danmark, også i forhold til, hvem der skal henvises og undersøges«, siger Brostrøm til myndighedernes daglige pressemøde.\n»Der åbner vi yderligere kriterierne for at teste også personer med lette symptomer. Vi kommer til at åbne op for, at praktiserende læge kan henvise direkte til test«, fortsætter han.\nDen øgede testkapacitet skal blandt andet hjælpe frontpersonalet i sundheds- og ældreplejen, hvor behovet for test ifølge Brostrøm er stort.\nFlere samarbejder på vej\nHvis kriterierne udvides, har sundhedsvæsnet også mulighed for at øge deres testkapacitet yderligere. Det fortæller Per Jørgensen, som er vicedirektør på Rigshospitalet og udpeget talsmand for regionernes testkapacitet.\nUdover kapaciteten på 5.000 test har Danske Regioner indgået samarbejde med Novo Nordisk, som på få dage forventer at kunne lave yderligere 1.000 test om dagen. Regionerne er også i dialog med Danmarks Tekniske Universitet (DTU), som tidligere har tilbudt at hjælpe i Politiken.\n»Fordelen ved DTU er, at de i forvejen har veterinærlaboratorier og er vant til den kvalitetssikring, som er nødvendigt for at foretage de her tests«, siger Per Jørgensen og fortsætter:\n»Men som sagt har vi i øjeblikket en større testkapacitet, end der er efterspørgsel på. Så presset på at få DTU i gang med at teste her og nu, er ikke så stort. Men vi arbejder sådan, at hvis der opstår problemer, og vi får brug for en større testkapacitet, så vil de kunne træde ind og hjælpe hurtigt«.\nPer Jørgensen oplyser, at en af fordelene ved at samarbejde ud af huset er, at fx Novo Nordisk ikke er ramt af de forsyningsproblemer, hospitalerne har oplevet de seneste uger.\n»Novo anvender noget andet apparatur og andre reagenser end os, så de forbruger ikke de varer, som der er knaphed på, og som er en udfordring på hospitalslaboratorierne«, siger Per Jørgensen."}
{"date":"2020-04-01T12:32:20+02:00","url":"https://politiken.dk/search/art7736317/Nu-runder-Danmark-100-d%C3%B8de-med-coronavirus","author":"Corona­virus","title":"\n      Nu runder Danmark 100 døde med coronavirus ","text":"Artiklen er opdateret kl. 14.15 med antallet af døde.\nMere end 100 personer er nu døde i Danmark, mens de var smittet med coronavirus.\nSiden tirsdag er der således yderligere 14 coronasmittede, der er registreret som døde.\nDet bringer det samlede antal op på 104, oplyser Statens Serum Institut onsdag. Selv om en coronasmittet er død, er det ikke nødvendigvis dødsårsagen.\nDer har også været en stigning i antallet af smittede det seneste døgn. Der er indtil videre bekræftet 3.092 tilfælde af coronasmittede. Det er 277 flere end tirsdag.\nDer må dog formodes at være et stort mørketal, da ikke alle med symptomer testes. Indtil videre er 26.776 personer blevet testet for coronavirus i Danmark.\nMed udgangspunkt i antallet af testede og antallet af bekræftede smittede er det indtil videre lidt over hver tiende, som bliver testet coronapositiv.\nMændene er fortsat dem, der oftest bliver testet positive. Ud af de i alt 3.092 bekræftede tilfælde har 1.623 af dem været mænd. Det svarer til 52 procent.\nAntallet af indlagte coronapatienter er onsdag 535. Af dem er 146 - eller mere end en fjerdedel - på intensivafdeling. Og af de 146 er der 129, som har det så skidt, at de er nødt til at få hjælp af en respirator.\nFlest er indlagt i Region Hovedstaden\nRegion Hovedstaden er den af de fem regioner, som tegner sig for flest indlagte. Her er der 260 indlagte - altså næsten halvdelen af de i alt 535 indlagte på landsplan.\nI nogle lande offentliggør man løbende tal over antallet af personer, der bliver raske igen efter at have været smittet med coronavirus.\nHerhjemme er der endnu ikke kommet sådan en opgørelse. Men Statens Serum Institut regner med at have den første klar inden længe.\nPå det seneste har coronaudviklingen herhjemme givet både myndighederne og regeringen anledning til en forsigtig optimisme.\nMandag sagde statsminister Mette Frederiksen (S) på et pressemøde, at hvis tallene for antal coronasmittede fortsætter den hidtil jævne udvikling, så kan det snart komme på tale med en kontrolleret, gradvis genåbning af Danmark.\nKonkret åbnede hun for en genåbning efter påske."}
{"date":"2020-04-01T12:25:38+02:00","url":"https://politiken.dk/search/art7735923/H%C3%B8jskolesangbogen-rammer-bestsellerlisten-for-f%C3%B8rste-gang","author":"Marie Nørgaard Skadhauge","title":"\n      Højskolesangbogen rammer bestsellerlisten for første gang","text":"Over 200.000 danskere ser med, når komponist Phillip Faber hver morgen sætter sig ved klaveret og synger danske sange på DR 1 og DR TV.\nFlere byboere ses med deres naboer fra hver sin altan og stemmer sammen i på sange som »Det er i dag et vejr« eller »I Danmark er jeg født«.\nFællessang er med andre ord blevet en højt elsket disciplin blandt danskerne under coronakrisen. Det viser sig nu på salget af højskolesangbogen, der for første gang nogensinde rammer bestsellerlisten. Det skriver Kristeligt Dagblad.\nFormand for højskolesangbogsudvalget Jørgen Carlsen fortæller til Kristeligt Dagblad, at der længe har været en stigende interesse for højskolesangbogen og fællessang. Han kalder bogen for en kulturskat, der rummer historien, sproget, beskrivelse af landskabet og landsdele. Og han forstår godt, at der kan være særligt brug for den i en tid med social isolation:\n»På Karolinska Institutet i Stockholm har de lavet undersøgelser af korsangere, hvor de fandt ud af, at efter de havde sunget, havde de mere oxytocin i blodet. Det er det hormon, man kalder krammehormonet. Så i en situation, hvor man ikke kan kramme, er det en måde at kompensere på«, fortæller Jørgen Carlsen."}
{"date":"2020-04-01T12:12:49+02:00","url":"https://politiken.dk/search/art7735967/Coronakrisen-M%C3%A5ske-var-Boris-Johnson-lidt-for-glad-for-h%C3%A5ndtryk","author":"Sara Krog","title":"\n      1. april:\n      Coronakrisen: Måske var Boris Johnson lidt for glad for håndtryk","text":"Særudgave om coronaepidemien.\nDa Storbritanniens premierminister Boris Johnson blev syg og testede positiv for corona-virus, blev han billedet på et land, der ikke tog pandemien alvorligt nok. Nu kæmper hans regering for at få kontrol med smitten. Politikens Europa-korrespondent Nilas Heinskou fortæller, hvad der gik galt for briterne – og hvad de gør nu.\nDenne podcast er gratis og kan høres af alle.\nDu kan høre alle særudgaver om coronavirus her.\nVi hører gerne fra dig, skriv til: dulyttertilpolitiken@pol.dk"}
{"date":"2020-04-01T12:10:15+02:00","url":"https://politiken.dk/search/art7736280/Krisepunktet-p%C3%A5-de-spanske-hospitaler-ventes-at-indtr%C3%A6ffe-om-f%C3%A5-dage","author":"Corona­virus","title":"\n      Krisepunktet på de spanske hospitaler ventes at indtræffe om få dage","text":"864 personer er i det forløbne døgn døde i Spanien som følge af coronavirus, oplyser regeringen onsdag. Det bringer det samlede dødstal over 9.000.\nDet viser en fortsat stigning i dødstallet.\nDøgnet forinden blev der registreret 849 døde.\nSamtidig er der nu registreret over 100.000 smittede med coronavirus i Spanien. Tallet er steget fra 94.417 tirsdag til 102.136 onsdag.\nMyndighederne siger, at dødsraten er faldet fra 27 procent for en uge siden til 10,5 procent nu. De ser det som et tegn på, at epidemien kan være toppet.\nDet bakkes også op af tallene for smittede, hvor tendensen er vigende.\nSenest er stigningen af smittede otte procent mod næsten 11 procent tirsdag.\nKrisepunktet ventes at indtræffe om få dage\nMen myndighederne advarer samtidig om, at presset på landets intensivafdelinger vil kunne overstige kapaciteten i mindst en uge endnu.\nKrisepunktet for de spanske hospitaler ventes at indtræffe i slutningen af denne uge eller i begyndelsen af næste.\nMadrid er den hårdest ramte region med 3.865 døde som følge af coronavirus. Det har flere steder lagt et stort pres på hospitaler og kapeller.\nSpanien og Italien er lige nu de to hårdest ramte lande i verden af sygdommen Covid-19, som coronavirus er skyld i.\nNyhedsbureauet AFP's opgørelse over døde af Covid-19 verden over blev tidligere på dagen opgjort til over 30.000.\nAlene Spanien og Italien står for to tredjedele af dødsfaldene verden over.\nDe to lande ventes inden for kort tid at blive overhalet af USA, som senest har opgjort coronadødstallet til over 4000.\nDet forventes, at dødstallet i USA vil stige til 100.000, måske 200.000 eller i værste fald endnu flere."}
{"date":"2020-04-01T11:18:50+02:00","url":"https://politiken.dk/search/art7735949/Jeg-ville-%C3%B8nske-at-vi-havde-vidst-noget-mere-f%C3%B8r-vi-%C3%A5bnede","author":"Sarah Skarum","title":"\n      Manden bag hestestævne i Herning er Danmarks mest udskældte mand: \n      Jeg ville ønske, at vi havde vidst noget mere, før vi åbnede","text":"Telefonerne hos Dansk Varmblod er rødglødende. SMS’erne vælter ind. På sociale medier skriver vrede brugere »gid I selv bliver ramt«. Andre sender dødstrusler.\nForeningen er arrangør af Dansk Varmblods Hingstekåring, der sammen med messen Hest & Rytter blev afholdt i messencenter Herning 4.-8. marts i år, og som ikke blev aflyst, selv om statsministeren 6. marts anbefalede, at alle arrangementer med mere end 1.000 deltagere blev aflyst.\nNu er Herning Kommune den kommune i Jylland, hvor der er flest smittede, og hvor flest blev konstateret smittet i sidste uge.\nDet fik professor i virologi Allan Randrup Thomsen fra Københavns Universitet til at konkludere, at arrangementet for hesteinteresserede var en logisk forklaring på de mange smittede.\n»Al smittespredning er statistik, hvor der er en vis lille risiko for, at smitten bliver spredt, hver gang to mennesker mødes. Jo flere, der mødes, desto større risiko for smitte. Man kan ganske enkelt gange op, og så betyder det selvfølgelig noget, at der var 50.000 samlet. Det giver en større risiko for, at nogen smittes. Vi ved, at hver smittet smitter to. Så hvis bare en bliver smittet på hestestævnet, smitter vedkommende to. I næste led er det fire, og kan man bare gange op«, sagde han mandag til Politiken.\n\nDet har gjort mange ophidsede og fået dem til at bebrejde Dansk Varmblod for deres opførsel.\nMen det er alt for nemt at være bagklog, siger Dansk Varmblods direktør Casper Cassøe, som her svarer her på kritikken:\nVi starter lige med at spole tiden tilbage til 3. marts. Det er dagen før, arrangementet åbner. Hvad tænker I om corona der?\n»Vi fulgte situationen meget tæt, og vi overholdt alle anbefalinger om f.eks. afspritning. Vi var meget opmærksomme. Først på ugen, før vi åbnede, hørte vi i pressen, at der var igangsæt epidemilovgivning, som giver myndighederne hjemmel til at lukke arrangementer. Det fandt vi ret betryggende, så det var fagpersonale, ikke politikere, der skal afgøre, hvad der skulle ske. Det gav os også håb om, at vi kunne få støtte af myndighederne, hvis vi måtte aflyse«.\n»Vi har før åbningen informeret myndighederne om, at vi afholder arrangementet, og at der sidste år var 67.000 besøgende, som dog ikke er unikke besøgende. Køber man billet til alle fire dage, tæller man som besøgende hver dag. Så reelt er der nok snarere 20-25.000 gæster. Vi hørte ikke fra myndighederne, så vi tænkte, at alt var godt«.\nVirkelig stort dilemma\nSå bliver det 6. marts. Statsministeren holder pressemøde og anbefaler, at alle arrangementer over 1.00o deltagere aflyses. Hvad gør I?\n»Vi står i et virkelig stort dilemma. Vi holder bestyrelsesmøde og overvejer, om vores ansatte, de mange frivillige og gæsterne står i en større fare end for en halv time siden. Vi diskuterer også økonomien og hvilke konsekvenser det vil have at aflyse. Det kan være fatalt for os, så vi beslutter os for at fortsætte. Det var en anbefaling, ikke et påbud. Myndighederne havde hjemmel til at lukke arrangementer, men vi hørte intet fra dem«.\n5. marts var der jo smittede i Danmark, epidemien var i gang, og så snart statsministeren har holdt pressemøde, vælter det ind med aflysninger af f.eks. superligakampe, koncerter og messer. Andre gør jo som statsministeren anbefaler. Hvorfor gør I ikke?\n»Der er ingen, der står i en lignende situation. Ingen har åbnet dørene og har et arrangement i gang. Folk var allerede samlet. Det er vores primære argument for at fortsætte. Vi siger også til folk, at hvis de er utrygge, kan de bytte deres billet til næste år, og i døren går salget i stå.«\nKunne det praktisk have ladet sig gøre at afbryde messen?\n»Det kunne det godt«.\nHvor højt vægter økonomien i jeres overvejelser?\n»Set i situationen, hvor vi ikke får andet end en anbefaling, spiller økonomien lige så stor en rolle som risikoen for smitten, uden at vi er eksperter i sygdom.Vi taler om virkelig mange arbejdspladser, og folk var jo samlet allerede«.\nMen I udsætter dem for smitte i yderligere to en halv dag, fra fredag middag til søndag?\n»Ja. Men det er en sindssygt svær vurdering, og man skal huske, at der var 22 smittede i hele Danmark på det tidspunkt, og der var ikke så meget viden om, hvor helt vildt seriøst corona er«.\nVar du på daværende tidspunkt i tvivl om, hvorvidt det var den rigtige beslutning?\n»Nej. Folk var allerede samlet. Sundhedsmyndighederne gav kun anbefalinger, ikke påbud, og der var ingen, der forholdt sig til igangværende arrangementer«.\nUnder to procent af billetterne solgt i Herning\nNu tre uger senere er Herning Kommune den mest smittede i Jylland. Allan Randrup Thomsen, der er professor i virologi, mener, at det, at der blev holdt et arrangement med så mange mennesker, er en logisk forklaring, fordi risikoen for at flere smittes stiger, jo flere, der er samlet. Er det jeres skyld?\n»Der er jo evidens for, at jo flere der er samlet, jo større risiko for smitte. Og alle kan se, at her var mange samlet, og at mange er smittet i Herning. Men om det skyldes Dansk Varmblods Hingstekåring, det ved ingen. Professoren har selvfølgelig ret i, at jo der samles, jo flere smittes. Men han ved måske ikke, at der langt fra er 55.000 samlet på noget tidspunkt, og kun to procent af gæsterne er lokale fra Herning. Der er 60 i Herning, der er smittede, og nu fire uger efter får vi skylden for det«.\nHvilke konsekvenser har det for jer?\n»Mit personale er sendt hjem, kontoret er delvist lukket, presset fra alle mulige mennesker er helt vildt hårdt. De er jo helt almindelige mennesker, som nu trues på livet på mail, sms og telefon. Nu har hospitalsenheden herude sagt, at de vil finde kilden til smittespredning, og jeg vil da gerne have mine skuldre fri, men jeg ville egentligt hellere have, at sundhedsvæsenet brugte deres tid på at behandle folk end brugte tid på dette«.\nHvad synes du selv om kritikken?\n»Jeg synes, den er fejlbegrundet, og at det hele kommer til at handle om, hvem der har begået fejl. Vi burde kigge fremad og få stoppet smitten. Det er så nemt at være bagklog, især nu hvor vi ved meget mere om sygdommen og smittespredning. Men det gjorde vi jo ikke for fire uger siden«.\nEr det nu rigtigt? Der var 22 smittede, mange var i karantæne. Corona havde hærget Kina i måneder. Vi vidste altså allerede en del ...\n»Jo, man vidste nogle af tingene. Italien var hårdt ramt, og det havde været en voldsom omgang i Kina, men jeg tror ikke, at ret mange af os troede, det ville komme til at ramme os alle i Danmark. Det er fint, man kritiserer os, men hvad med lufthavne og storcentre. De var ikke lukket ned. Hvorfor er det kun os, der kritiseres?«.\nVille du ønske, I havde taget en anden beslutning?\n»Jeg ville ønske, at vi havde vidst noget mere, før vi åbnede. Så havde vi kunnet tage en anden beslutning, end da vi først var i gang«.\nHvad har du lært af forløbet?\n»Jeg har lært, at oplysning og information er det vigtigste i verden, at man skal lytte til myndigheder, og at man skal lade være alt for bagklog. Det er alt for nemt«.\nVille du forholde dig anderledes til påbud og anbefalinger en anden gang?\n»Jeg ville tage situationen op, som den ville komme. Men ja, jeg ville rette mig efter anbefalinger på en helt anden måde en anden gang. Selv om jeg aldrig håber, at vi kommer i en lignede situation«.\nHolder I arrangementet næste gang?\n»Hvis vi stadig er her økonomisk, når vi har samlet trådene, ja så gør vi. Lige nu er medarbejderne sendt hjem. Telefon er rødglødende, og vi får kritik fra hele Danmark. Jeg tager selv slæbet, så medarbejderne kan få lidt fred og ro«."}
{"date":"2020-04-01T11:06:12+02:00","url":"https://politiken.dk/search/art7736087/R%C3%B8de-st%C3%B8tter-bryder-borgfreden-og-stemmer-imod-hastelov","author":"","title":"\n      Røde støtter bryder borgfreden og stemmer imod hastelov","text":"Artiklen er opdateret kl. 12.14\nBåde De Radikale og Enhedslisten vil stemme imod den hastelov, der vil give dobbeltstraf til en lang række forbrydelser, hvis de har afsæt i coronakrisen, der skal vedtages torsdag i Folketinget.\nDet siger partiernes ordførere til Ritzau. SF's retsordfører, Karina Lorentzen, fortæller, at partiet stemmer for.\nEnhedslisten mener, at regeringen har brudt den borgfred og det samarbejde, der ellers har været kendetegnende under krisen, hvor hastelove er vedtaget af et enigt Folketing.\nDe Radikales retsordfører, Kristian Hegaard, siger:\n»Vi stemmer imod. Der er simpelthen så mange tidsler i dette her, at vi simpelthen ikke kan stemme for det«.\n»Vi kan sagtens vedtage hastelove i ekstraordinære situationer. Men det, der er ekstraordinært lige nu, er jo en sundhedskrise. Vi står ikke i en kriminalitetskrise«.\n»Det betyder ikke, at vi ikke synes, at det er forkasteligt, at nogen begår kriminalitet med afsæt i coronakrisen. Det er dybt forkasteligt«.\nHelt op til firedobbelt straf\nLoven startede med at ville give dobbelt - eller i nogle tilfælde firedobbelt - straf for eksempelvis tyveri af værnemidler.\nSiden er den dog blevet udvidet voldsomt til også at gælde ting som maskeringsforbuddet, fornærmende tiltale til betjente og forstyrrelse af den offentlige orden.\nSeneste er loven også blevet et udlændingepolitisk spørgsmål, da Socialdemokratiet, Venstre og Dansk Folkeparti har fået skrevet ind, at kriminalitet begået med afsæt i coronakrisen af udlændinge skal give udvisning af landet.\nDet har fået Enhedslisten til at trække støtten til loven.\n»Vi var klar til at stemme for. Den har solnedgangsklausul (udløbsdato, red.), hårde straffe for snyd med hjælpepakker og bagatelgrænser. Men regeringen har gjort det til et spørgsmål om udlændingepolitik, og det er det simpelthen ikke«, siger retsordfører Rosa Lund.\nHun mener, at den fred og samlede støtte til regeringen under coronakrisen nu er brudt.\n»Jeg er stolt af, at vi har kunnet stå så stærkt sammen i Folketinget. Derfor undrer det mig, at regeringen gør op med det ved at gøre det til udlændingepolitik.«\n»Regeringen har valgt at gøre op med borgfreden. Det synes jeg, er ærgerligt og det er jeg ked af«, siger hun.\nMedlem af Folketinget Sikandar Siddique siger på vegne af, hvad han kalder det grønne kontorfællesskab (tidligere medlemmer for Alternativet, red.):\n»Vi kommer til at stemme imod. Vi ser ikke, at der er noget sundhedsfagligt belæg for dem, og Dommerforeningen har kritiseret dem. Folketinget har stået sammen, men denne lov er præget af hysteri og ikke evidens«.\n»Derfor må vi agere demokratiske vagthunde og udøve parlamentarisk kontrol«.\nFor De Radikale er man ikke kun imod udlændingedelen, men også den markante udvidelse af lovforslaget, der kom mandag.\nDen lagde ting som brud på maskeringsforbuddet og forstyrrelse af den offentlige orden ind i lovforslaget.\n»Ændringsforslaget byggede på en forudsætning om, at der snart kunne komme optøjer og uro i gaderne«.\n»Jeg synes ikke, at man mandag kan sige med den ene hånd, at det lysner, og at man måske snart kan åbne Danmark op, og så med den anden hånd sige, at der kan komme bål og brand lige om lidt. Det hænger simpelthen ikke sammen«, siger Kristian Hegaard."}
{"date":"2020-04-01T10:50:35+02:00","url":"https://politiken.dk/search/art7735550/Europ%C3%A6iske-lande-kasserer-kinesisk-coronaudstyr","author":"Anja Søndergård","title":"\n      Europæiske lande kasserer kinesisk coronaudstyr","text":"Europæiske lande melder nu ud, at det udstyr, de har modtaget fra Kina, ikke fungerer optimalt i kampen mod corona.\nIfølge myndigheder i Spanien, Tyrkiet og Holland har de valgt at afvise udstyret fra Kina, fordi det viser sig at være defekt eller under den standard, som er nødvendig for at kunne være nyttig mod coronavirussen.\nBBC skriver, at det gælder flere tusinde test-kits og masker, som Kina har sendt til Europa.\nI torsdags meddelte de spanske sundhedsmyndigheder, at de over hundrede tusinde test-kits, som landet havde købt fra Kina, ikke var pålidelige, når det kom til at vise, om en patient var smittet eller ej med coronavirus.\nEt spansk forskningscenter for sundhed havde opdaget, at disse test kun havde en følsomhed på 30 procent, når det kom til at teste for virussen, mens det ifølge eksperter kun er ansvarligt at bruge en test med 80 procent følsomhed over for coronavirus.\nDet spanske medie El País skriver, at landet derfor har sendt udstyret tilbage til det kinesiske firma Shenzhen Bioeasy Biotechnology, efter det viste sig, at testene viste negativ hos personer, som myndighederne vidste var positive, altså smittet med corona.\n»De hurtige test repræsenterede ’et stort håb’ i løbet om at bremse spredningen af coronavirus«, sagde sundhedsminister Salvador Illa til El País.\nEfterfølgende har den kinesiske ambassade i Spanien ifølge BBC tweetet, at det pågældende kinesiske firma ikke har en officiel tilladelse fra de kinesiske sundhedsmyndigheder til at sælge disse test.\nSpanien har nu over 94.400 konstaterede smittetilfælde, og over 8.000 i landet er døde af cornavirus ifølge tal fra John Hopkins.\nOgså Tyrkiet og Holland har meldt ud, at de har fundet noget af deres udstyr fra Kina ubrugeligt.\nLandene melder dette ud, efter EU’s chefdiplomat, Josep Borell, for en uge siden skrev i et oplæg på Den Europæiske Unions hjemmeside, at Kina kæmper for indflydelse gennem spin og politik i denne coronakrise.\n»Kina skubber aggressivt budskabet ind om, at de i modsætning til USA er en ansvarlig og pålidelig partner«, skrev han og advarede således om, at Kina kunne bruge coronaudbruddet til at fremme landets indflydelse.\n»Bevæbnet med kendsgerninger er vi nødt til at forsvare Europa mod dets krænkere«, skrev han.\nPolitiken har tidligere skrevet, at Danmarks lægemiddelstyrelse har modtaget værnemidler fra den kinesiske rigmand Jack Ma, som ejer den kinesiske fond Jack Ma Foundation, og som også er medstifter af handelsgiganten Alibaba.\nI forhold til dette firma har den kinesiske ambassade understreget, at udstyret herfra ikke fejler noget."}
{"date":"2020-04-01T10:49:06+02:00","url":"https://politiken.dk/search/art7729324/6-gode-podcast-du-skal-h%C3%B8re-hvis-du-savner-K%C3%B8benhavns-byliv","author":"Simon Øst Vejbæk","title":"\n      Gamle natklubber, mysterier og bynørderi:\n      6 gode podcast, du skal høre, hvis du savner Københavns byliv","text":"Livet som indekat.​​\nVi er nu langt i nedlukningens tredje uge, og man skal efterhånden virkelig granske i hukommelsen for at genkalde sig en mindeværdig aften i Københavns natteliv, en middag på sin yndlingsrestaurant eller sidste kaffeaftale på den lokale café. Mens de privilegerede tager i sommerhus eller går i haven, er vi andre forvist til et stille liv indendøre med åbne vinduer, for solskinnet og det tidlige forår har nemlig også gjort sit for at forstærke savnet af vores by.\nOg selv om vi nu lige så forsigtigt kan begynde at forestille os et liv post-corona, og selv om vi, modsat andre af vores europæiske naboer, har kunnet spadsere nogenlunde frit omkring, bliver det bare aldrig det samme, når alle markiserne er trukket ind, lysene er slukket, og bænke, stole og borde er stablet sammen.\nSå her guider vi til 6 podcasts, som gør dig klogere på din skønne by og minder om, hvordan livet bliver, når pandemien er forbi. I vilkårlig rækkefølge, forstås.\n1 Den indviede​​\nFørste punkt på listen er for københavnersnuder. Hr. København er podcasten af københavnere for københavnere. Her interviewer vært Andreas Højberg kendte (mandlige) københavnere om deres liv, virke, forhold til København og anbefalinger til deres yndlingssteder.\nHer kan du eksempelvis høre Benjamin Hav fortælle om opvæksten i et forfatterhjem på Østerbro, og hvordan man balancerer mellem livet som feteret rapmusiker og familiefar, eller hvilke overvejelser Thomas Delaney gjorde sig, inden han forlod sin barndomsby- og klub for at friste en tilværelse i en af verdens største fodboldligaer.\nMåske nok det, man ville kalde en rigtig mande-podcast, som ikke desto mindre giver et indblik i, hvordan byen har formet nogle af sine mest kendte bysbørn.\nDu lytter med her.\n2 Den historiske​​\nFor en del år siden begyndte Københavns Biblioteker at producere historiske podcasts om små og store fortællinger om København som en del af deres lokalhistoriske satsning Bag om København. Ofte tager afsnittene udgangspunkt i dystre og mørklagte fortællinger, som på godt og ondt har formet både danmarkshistorien, men også det København, du troede, du kendte.​​\nMan kan blandt andet høre om den danske nazismes indtog i byen, Københavns brand i 1728 og om dengang, pesten hærgede i 1711.\nDu lytter med her. .​​\n3 Den alsidige​​\nVink er et kulturfællesskab med over 70 frivillige københavnere, som først og fremmest producerer et digitalt kulturmagasin, hvor man kan finde guides og anbefalinger til nye spisesteder, teateropsætninger, kunstudstillinger og andre nye initiativer i byen.\nMen de producerer også små bite size-agtige podcastserier om alt lige fra den internationale kapitalfond Blackstone og deres opkøb af ejendomme, til dengang København var verdens jazzhovedstad, men også byens skruppelløse cyklister og byens mange kældre sættes under luppen.\nDu lytter med her.\n4 Den nørdede​​\nStatens Museum for Kunst er landets største kunstmuseum, og med en samling på over 260.000 værker må der gemme sig et mylder af spændende hemmeligheder lige under værkernes overflade.\nOg mens vi venter på det danske re-make af ’Nat på Museet’ kan vi trøste os med Christine Runøes podcast-serie i 12 afsnit Mysterier fra Museet, som afdækker nogle af de historier, der ligger til grund for flere af museets samlinger.\nDet kan f.eks være historien om’Lokumsmaleriet’, hvor en ung ansat i Københavs Auktioner finder et ægte Eckersberg-maleri og ganske uvidende om ophavet hænger det op på sit toilet. Eller ’Gips!’, om grunden til, at Den Kgl. Afstøbningssamling ligger placeret i Vestindisk Pakhus på Toldbodgade.\nLyt med her. SMK har, som alle andre museer i landet, lukket i disse dage, men det er ikke ensbetydende med, at du ikke kan gå på digital oplevelse i hele Danmarks kunstsamling.\n5 Den skøre​​\nI DRs serie Plakatmafiaen – Kampen om bymuren på fire afsnit går Maria Dønvang og Maya Zachariassen i bedste graver-stil i sporene efter den sagnomspundne gruppe af københavnere, der efter sigende bestemmer, hvem og hvad der må hænge plakater op på byens elmaster, skraldespande og plankeværker.​​\nI ly af natten og med tapetklister på fingrene går Plakatmafiaens medlemmer ud og hænger plakater over alle dem, som enten ikke har betalt eller fået bevilget godkendelse til at hænge plakater op i byrummet. ​​\nEn sand detektivhistorie af røgslør og blindgyder om det København, du troede, du kendte. Du kan lytte med her.\n6 Den nostalgiske​​\nDa Radio 24syv stadig eksisterede, skulle stationen ofte høre på anklager om, at store dele af programfladen kun kunne have interesse for københavnere. ​\nSikkert er det, at der i radioens levetid blev produceret en række gode podcasts om København og dens indbyggere. En af dem er radiofortællingen Daddy’s Dancehall. ​​\nOg nej, det er ikke, som titlen kunne antyde, historien om Pharfars liv og levned, men navnet på en af byens første legendariske natklubber fra slut 70’erne, hvor kæmpenavne som Sex Pistols, Iggy Pop og Chuck Berry alle gav koncert. Afsnittet findes, sammen med den hedengangne radiostations øvrige arkiv, på Podimo.\nDu kan lytte med her."}
{"date":"2020-04-01T10:40:04+02:00","url":"https://politiken.dk/search/art7736011/S%C3%A5dan-klipper-du-dig-selv-derhjemme","author":"Sonja Furu","title":"\n      Undgå at ende som Brostrøm: \n      Sådan klipper du dig selv derhjemme","text":"En hjemmeklipning er næppe nogensinde gået mere viralt end Søren Brostrøms.\nSøndag delte Sundhedsstyrelsens direktør et billede af sit forsøg på en klipning uden professionel hjælp. Resultatet var en skæv nakke.\n»Jeg har dårlig samvittighed i forhold til min frisør, Alaa-Eddine, som har lukket forretning, men får bøvl med skæve frisurer, når han åbner igen«, skrev Brostrøm i det opslag, han delte på det sociale medie Twitter.\nBrostrøms hjemmeklip er nok ikke det eneste, der ender galt under frisørernes nedlukning. Og selv om en frisør formentlig aldrig vil råde dig til at svinge saksen selv, findes der et par simple råd, som kan redde dig fra de værste ’gør-det-selv-fejl’.\nPolitiken har samlet seks af dem.\n1. Vælg dit værktøj​\nEn saks er ikke bare en saks. Dit redskab kan gøre underværker for klipningen. Der findes mange forskellige sakse på markedet. Men vigtigst er, at du vælger en, der er beregnet til at klippe i hår. Både Matas og Magasin forhandler på nettet frisørsakse til omkring 150 kroner.\nSkal du klippe helt kort hår, er det en god ide at skifte saksen ud med en hårtrimmer. Igen er der mange forskellige modeller at vælge mellem. Men du kan få en nogenlunde hårtrimmer til omkring 300 kroner. Husk, at indstille trimmeren på længden, inden du går i gang. Ellers risikerer du at være nødt til at klippe hele håret i en forkert længde. Det er ikke specielt fedt at rende rundt med to millimeter kort hår, hvis du havde regnet med en noget længere frisure.\n2. Keep it simple​\nFrisøruddannelsen tager fire år. Så selv om du måske tænker, at du godt kan beherske en trimmer, og i hvert fald en saks, skal du ikke blive overmodig. Hold det så simpelt, du kan. Ikke noget med at begynde at klippe etager eller andre fancy frisør-finter. Hold dig til at klippe lige, hvilket kan være svært nok i forvejen.\n3. Del håret op​\nDer er forskel på at klippe i kort og langt hår. Men selv i kort hår, kan det være en god ide at arbejde i sektioner og dele håret op, så du hele tiden holder track med, hvor langt du er i klipningen. En ide er at starte fra den ene side og bevæge dig hele vejen rundt. Har du et meget langt og tykt hår, kan du også dele det op med spænder undervejs. Skal du klippe pandehår kan det være en god ide at starte i midten og først klippe mod den ene side og så den anden.\n4. Brug to spejle​\nMåske glemte Søren Brostrøm at gøre brug af to spejle, da han klippede sig i nakken. I hvert fald er det vigtigt at kunne se, hvad man laver. Her er det helt essentielt med to spejle, så du også kan se din klipning i nakken. Du kan for eksempel tage dit garderodespejl ud på badeværelset, så du har to spejle og dermed får udsyn til nakken.\n5.Hiv fat i din roomie, kæreste, mand eller anden karantænepartner​\nEn reel udfordring er, at det kan være svært at klippe sig selv. Særligt bag til. Så udnyt det, hvis du er så heldig at dele bolig med en anden person. Det er bare lidt lettere at klippe lige, hvis man ikke samtidig skal vride armen om på sig selv.\n6. Send en MobilePay til din lokale frisør​\nSøren Brostrøm slutter sit hjemmeklip af med en opfordring om at støtte sin lokale frisør. Selv har han overført det beløb, han plejer at betale sin frisør, Alaa-Eddine. Måske også for bøvlet med at rette frisuren til, når nedlukningen engang er ovre.\n.\n\n"}
{"date":"2020-04-01T10:38:51+02:00","url":"https://politiken.dk/search/art7735935/Nu-har-udsk%C3%A6ldt-minister-fundet-180-mio.-kroner-til-kriseramte-medier","author":"Nikolaj Heltoft","title":"\n      Efter kæmpe ballade: \n      Nu har udskældt minister fundet 180 mio. kroner til kriseramte medier","text":"Efter et kaotisk forløb, hvor samtlige partier undervejs forlod forhandlingerne i vrede, er der nu en stor håndsrækning på vej til de danske medier.\nDet erfarer Politiken fra flere kilder.\nKulturminister Joy Mogensen (S) har indkaldt partiernes medieordførere til et møde i dag kl. 14.00, og hun har en pose penge med på 180 millioner kroner. Hjælpen fra den er ikke bare til de regionale og lokale medier, men til alle medier.\nDer skal forhandles om en model, der læner sig op ad den, som brancheorganisationen Danske Medier har foreslået.\nIfølge Politikens oplysninger kan medier, der oplever et annoncetab på mellem 30 og 50 procent i den drøftede model blive kompenseret for 60 procent af tabet, mens de, der oplever et annoncetab på mellem 50 og 100 procent, kan blive kompenseret for 80 procent af tabet.\nMedieordfører for Radikale Venstre, Jens Rohde, er optimistisk.\n»Hvis det er det, der er regeringens udspil, så er det et godt udspil, som vi bakker fuldtonet op om«, siger han.\n»Det virker logisk og enkelt. For os er det dog afgørende, at der ikke er et loft, men at medier kan kompenseres for det tab, de nu har. Uanset, hvad det beløber sig til. Det vil vi spørge ind til under forhandlingerne i dag«, siger Jens Rohde.\n»Det er dejligt, at kulturministeren er trådt i karakter over for regeringen. Det må jo være det, der er sket siden i går«, siger han.\nFaldt til jorden\nForhandlingerne om en hjælpepakke til trængte medier faldt mandag eftermiddag til jorden, da et flertal af Folketingets partier forlod dem, fordi Joy Mogensen havde alt for få penge med. Faktisk blot 23 millioner kroner til lokale og regionale medier og 12,5 millioner kroner til ugeaviser.\nHerefter gik samtlige partier udenom regeringen sammen om at kræve forhandlinger flyttet fra Joy Mogensens Kulturministerium til Erhvervs- eller Finansministeriet.\nDe havde mistet tilliden til, at hun kunne skaffe de store summer, som flertallet mente var nødvendigt for at kunne kompensere nødlidende medier og kulturlivet bredt.\nNu tyder det på, at der er kommet mange flere penge i kassen.\nTirsdag mente Venstres medie- og kulturordfører Britt Bager, at man havde brug for at »forhandle med en voksen, der har et mandat og kan tage en beslutning og kan bruge penge«.\nI dag er hun umiddelbart anderledes tilfreds med kulturministeren.\n»Nu har vi været hårde ved hende, men det er flot, hvis hun har fået 180 millioner kroner. Den ros skal hun have«, siger Venstres medieordfører Britt Bager.\nHun synes også den model, der ligger for hvordan annoncetabet skal kompenseres umiddelbart lyder fornuftig, men har ikke set nogen beregninger eller papirer på det endnu.\nSamme melding kommer fra Det Konservative Folkepartis medieordfører Birgitte Bergman.\n»Vi ved ikke, hvem vi det helt præcist rammer, det ser jeg frem til at få noget at vide om. Men det er rigtig positivt. At hun er gået fra 12 til 180 millioner kroner er rigtig godt, det har hjulpet, at vi partier har sparket døren ind. Så jeg ser frem til forhandlingerne, og at vi får landet en aftale i dag«, siger hun.\nDet er alene medierne, der er på dagsorden i dag kl. 14.00, når partierne mødes. Herefter følger forhandlinger om det øvrige kulturområde."}
{"date":"2020-04-01T10:25:08+02:00","url":"https://politiken.dk/search/art7735102/En-l%C3%A6rer-der-g%C3%B8r-ekstra-ud-af-fjernundervisning-hyldes-med-10.000-kroner","author":"Renna Agger","title":"\n      Politikens undervisningspris udvides:\n      En lærer, der gør ekstra ud af fjernundervisning, hyldes med 10.000 kroner","text":"Mette Tosti, der underviser de mindste børn på Aslev Skole i Varde, kører en gang om ugen forbi elevernes hjem og vinker til dem fra sin bil. Derudover læser hun godnathistorie for dem og sørger for, at de ved, de er savnede under lockouten.\nDet har fået en mor til et barn i 1. klasse til at indstille Mette Tosti til Politikens Undervisningspris, der hvert år uddeles til dygtige lærere og undervisere.\nModeren skriver i indstillingen, at eleverne i første klasse »elsker« Mette Tosti, og at hendes evner som lærer er forbilledlig – særligt i den her »svære« corona-tid.\nOg Mette Tosti er ikke den eneste lærer, der i de her uger roses for at holde hovedet koldt og hjertet varmt.\nLukningen af skolerne har de sidste uger betydet en markant ændret hverdag for både elever, lærere og forældre. Det har kunnet mærkes på indstillingerne til Politikens Undervisningspris.\nMere end en tredjedel af indstillingerne omhandlede i forrige uge læreres kreative måder at omstille sig fra klasseundervisning til meningsfuld fjernundervisning.\nOg det er netop det, der nu har fået Lundbeckfonden til at uddele en ekstra særpris på 10.000 kroner. De kalder den Lundbeckfondens Særpris til Fjernundervisning.\nRegitze Reeh, der er kommunikationschef hos Lundbeckfonden forklarer.\n»Lundbeckfonden har valgt at oprette en særpris under Undervisningsprisen for at hylde de lærere og undervisere, som lige nu finder på nye spændende måder at undervise på«, siger hun.\nPrisen kommer til at gå til en af de lærere, som har gjort noget helt særligt for at løfte hjemmeundervisningen til et særligt niveau fagligt, socialt eller begge dele.\n»Og ud over at hylde en dygtig lærer, er den her pris også vigtig, fordi den markerer, hvor mange lærere, der virkelig løfter. Det har vi brug for at anerkende. Særligt lige nu«, siger hun.\nIndstil en lærer\nOg det er netop den holdning, der dominerer indstillingerne til Undervisningsprisen. Lærerne er vigtige, savnede og kan gøre en stor forskel i elevernes liv under lockdown.\nLars Malling, der underviser i idræt, historie og matematik på Egholmskolen i Vallensbæk, har de seneste dage modtaget en række indstillinger. En forælder skriver, at han er »elevernes klippe« under corona-krisen, og roser ham for at have lavet »instruktionsvideoer, overskueligt skema og idrætsundervisning over nettet«, mens en anden roser ham for hans evne til at se eleverne og »holde fast« på den i den her »svære tid«.\nOg særligt det her med at se eleverne går igen i indstillingerne.\nEn af dem, der roses for at have et godt blik på hver enkelt elev, er Jens Aulkær Bentzen fra Egå Gymnasium i Lystrup.\nEn elev beskriver, hvordan hun opfatter, at Jens Aulkær Bentzen »nu hvor det er blevet digitalt« stadig er »lige så glad« for elverne, som når han har dem i klassen, ligesom hun beskriver ham som en ven, der »bare ved mere« end andre venner, og som »elsker« at undervise sine elever.\nHar du en dygtig lærer, kan du indstille vedkommende her.\nUdskudt tidsfrist\nForuden at give anledning til at oprette en ekstra pris har corona-krisen også gjort, at Politiken og Lundbeckfonden i samarbejde har besluttet at udskyde både deadline for indstillinger og selve prisoverrækkelsen. Det betyder, at deadline for, hvornår du senest kan indstille en dygtig underviser, er rykket til 9. maj, mens festen og prisoverrækkelsen vil blive afholdt 12. august.\nPå den måde sikrer vi både, at vi overholder regeringens retningslinjer for sociale arrangementer, og at alle jer, der kender dygtige lærere og undervisere kan få tid til at indstille dem til en pris."}
{"date":"2020-04-01T10:19:43+02:00","url":"https://politiken.dk/search/art7734724/Fire-timers-lynnedlukning-mod-corona-rammer-hundredtusinder-af-fattige-indere","author":"Murat Tamer","title":"\n      Fire timers lynnedlukning mod corona rammer hundredtusinder af fattige indere ","text":"»Nedlukning havde til formål at skabe en social distancering især for de lavere klasser og fattige. Men den har skabt nye problemer, fordi nogle af de mest sårbare i samfundet som f.eks. migrantarbejdere er blevet arbejdsløse. Mange af dem har siddet fast uden tag over hovedet og uden mad«, siger Shoko Noda, landechef for FN’s udviklingsprogram (UNDP) i Indien.\nTirsdag i sidste uge meddelte Indiens premierminister, Narendra Modi, at landet indfører udgangsforbud for 1,3 milliarder borgere i 21 dage for at begrænse spredning af coronavirus. Det kom efter en opfordring fra Verdenssundhedsorganisationen (WHO).\n»Hvis ikke I respekterer 21 dages udgangsforbud, vil I sætte landet og jeres familier 21 år tilbage«, sagde premierministeren.\nInderne fik fire timers varsel, før det hele lukkede ned. Nedlukning af verdens næstmest befolkede land skete så hurtigt og drastisk, at tusinder af migrantarbejdere ikke nåede at pakke deres ejendele sammen og tage hjem til deres hjemstat. I løbet af de fire timer blev de arbejdsløse.\n»Deres situation var ikke god før coronavirus, og nu er den endnu værre«, siger Shoko Noda.\nFor middelklassen og op er situationen en anden, fordi de kan blive og arbejde hjemme, tilføjer hun.\nFlere hundrede millioner er fattige i Indien\nOffentlig transport mellem stater er også begrænset, så migrantarbejderne er afhængige af, at deres hjemstater arrangerer transport. Ellers kan de være nødt til at gå flere hundrede kilometer.\n»Indien er hjemsted for en stor del af verdens fattige. Det er lykkes for landet at få knap 300 millioner ud af fattigdom de sidste ti år. Men problemet er, at dem, der lige er på grænsen, nemt kan ende i fattigdom igen som f.eks. migrantarbejderne, der mistede deres arbejde. Deres situation er meget skrøbelig«, siger Shoko Noda.\nIfølge data fra Oxford Poverty & Human Development Initiative har Indien reduceret sin fattigdomsrate fra 55 procent til 28 procent på ti år. Fra 2005 til 2015 er 271 millioner borgere kommet over fattigdomsgrænsen. Men landet har stadig 364 millioner borgere i multidimensionel fattigdom. Det er FN’s definition på fattigdom, som ikke kun handler om indkomst. Den kigger også på andre faktorer som adgang til uddannelse, sundhed og ernæring.\nNogle af migranterne har oplevet at blive tvunget tilbage af politiet ved ankomst til en statsgrænse. Det har betydet, at de ikke kunne fortsætte rejsen hjem til deres landsby. Den indiske finansminister, Nirmala Sitharaman, har lovet at hjælpe alle - også migrantarbejdere. Nogle stater er begyndt at give migrantarbejderne og deres familier et midlertidigt sted at sove på madrasser i f.eks. klasselokaler.\nDen indiske regering har også lovet at hjælpe de fattigste med mad og gas, men mod coronavirus er der brug for rent vand og sæbe, som begge mangler flere steder. I en rapport fra Observer Research Foundation fremgik det i 2016, at der manglede vandforsyning i 78 procent af fællestoiletterne i Mumbai.\nUNDP hjælper i lokale samfund med sæbe, og organisationen støtter også omkring 5.500 skraldemænd, som fortsætter deres vigtige arbejde under udgangsforbuddet, fortæller Shoko Noda.\n»Hjælpepakken til dem består af sæbe, vaskepulver og noget mad«, siger hun. »Vi hjælper og støtter de mest marginaliserede i Indien, og de har brug for, at det internationale samfund fortsætter med at støtte«.\nEn beskyttelsesmaske koster flere dages løn\nNår man hører til de fattigste i Indien og ikke kan overholde social distancering, kunne det være en løsning at anskaffe sig beskyttelsesmasker i et forsøg på at holde coronavirus på afstand. Men det er også svært for dem.\n»Hvis man søger på Google efter indiske slumkvarterer, kan man se, hvordan det er. Der er ingen social distancering. Det er ikke muligt«, siger Shoko Noda.\nEn indisk løsarbejder skal bruge flere dages løn for at kunne købe en FFP2-maske, der bruges som beskyttelse mod coronavirus.\n»En FFP2-maske plejede at koste 3,50 kroner. Nu koster den op til 36 kroner«, siger Shoko Noda.\nHun siger, at 300 millioner indere stadig lever for under 13 kroner om dagen.\nMange fattige i Indien har ingen sundhedsforsikring, og de har heller ikke råd til selv at betale for at blive testet for coronavirus.\n»I byområderne er 18 procent dækket af en sundhedsforsikring, og i landområderne er det 14 procent. Selv hvis man får symptomer for coronavirus, hvordan skal de så få råd til at blive testet?«, siger Shoko Noda og fortsætter:\n»Indien bruger omkring 2 procent af sin BNP på sundhedssektoren«, siger hun.\nDanmark bruger 11 procent.\nIndiens regering har fastsat et loft, så prisen på en test for coronavirus ikke må overstige 405 kroner ifølge The Economic Times. Men tjener man en dagsløn på 13 kroner, skal man stadig betale knap en månedsløn for at blive testet. Offentlige hospitaler er gratis, men de tester som udgangspunkt kun patienter med symptomer.\nSøndag oplyste en talsperson for Indian Council for Medical Research, at Indien på det tidspunkt havde gennemført 34.931 test for coronavirus."}
{"date":"2020-04-01T10:15:17+02:00","url":"https://politiken.dk/search/art7734994/Jeg-t%C3%B8r-n%C3%A6sten-ikke-sige-det-udmeldingen-er-tiltr%C3%A6ngt","author":"Emilie Urenfeldt Fog","title":"\n      Krisepsykolog: \n      'Jeg tør næsten ikke sige det'-udmeldingen er tiltrængt ","text":"Det var for mange nærmest befriende, da statsministeren mandag på et pressemøde kunne fortælle, at man efter påske gradvist vil åbne op for samfundet igen – hvis smittetallene forsat er stabile vel at mærke.\nIfølge Nikolai Cerisier Roitmann, specialist i psykiske traumer efter krig og katastrofer og næstformand i Dansk Psykolog Forening, var udmeldingen tiltrængt.\n»Der er mange mennesker, som har behov for at kunne se lys forenden af tunnelen. Mange er ved at få lejlighedskuller. Det er derfor en meget kærkommen besked, Mette Frederiksen kommer med. Man har rigtig meget lyst til at høre, at det snart er slut«, siger han.\nSamtidig understreger han, at det kan være meget forskelligt, hvordan man reagerer på, at hverdagen måske ikke er så langt væk igen.\n»For nogle giver det håb for, at verden snart bliver, som vi kender den igen. For andre vil det give en bekymring, fordi det stadig er uklart, hvordan og hvornår samfundet vil åbne«.\nReaktionen er, ifølge Nikolai Cerisier Roitmann, afhængig af, hvordan man har været påvirket af nedlukningen i sin hverdag blandt andet i forhold til sin økonomi, og om man har haft sygdom tæt på.\nFolk vil ikke kaste det hele over bord nu\nEfter statsministerens udmelding kan man være tilbøjelig til at tro, at befolkningen nu alligevel tænker, at det går an at holde årets påskefrokost eller mors rundefødselsdag.\nDen samme bange anelse luftede statsministeren også selv på sit pressemøde.\n»Jeg tør næsten ikke sige det, jeg har tænkt mig at sige i dag«, var nogle af hendes første ord.\nMen ifølge Nikolai Cerisier Roitmann er der ingen grund til bekymring.\n»Det at undgå smittespredning er på mange måder blevet et solidarisk projekt de sidste par uger. Budskabet om, at vi hver især skal yde vores, er trængt godt ind. Jeg tror ikke, at man bare kaster denne ansvarsfølelse over bord nu«, siger han.\nHan mener derfor, at det var den rigtige beslutning at give meldingen om, at det går den rigtige vej.\n»For nogle kan det give en puste-ud-fornemmelse. Nu kan vi snart se den anden side«.\nKan give bagslag, hvis scenariet ikke holder\nSelvom det spirende håb for mange var tiltrængt, kan det få uvisse konsekvenser, hvis udmeldingen ikke bliver en realitet.\n»Det kan give et tilbageslag hos mange, hvis smittetallet nu går op, og samfundet alligevel forbliver lukket ned. Så vil vi begynde at se nogle reaktioner, fordi vi nu er i en tilstand, hvor man stærkt håber, at samfundet snart åbnes igen«, fortæller Nikolai Cerisier Roitmann.\nIfølge ham har mennesket en tendens til at bide mest mærke i det, de håber mest på. Det er derfor ekstra vigtigt, at man holder fast i, at Mette Frederiksens ikke gav en garanti.\n»Det vigtigste er at forholde sig rationelt til udmeldingen. Der er som udgangspunkt ikke noget forandret i forhold til, hvordan man skal forholde sig. Man skal derfor ikke bruge en masse energi på at forestille sig forskellige scenarier. Prøv at hold din påskeferie i ro og brug tiden på noget, der er rart«."}
{"date":"2020-04-01T09:50:41+02:00","url":"https://politiken.dk/search/art7735913/Stockholm-l%C3%B8ber-t%C3%B8r-for-sygehuspladser-om-en-uge","author":"Emilie Urenfeldt Fog","title":"\n      Internt notat: \n      Stockholm løber tør for sygehuspladser om en uge ","text":"Om en uge vil alle sengepladser på Stockholms hospitaler være fyldt.\nSådan lyder det i et internt dokument, som den svenske avis Aftonbladet har fået adgang til.\nDet fire dage gamle dokument beskriver, at behandlingsbehovet forventes at være på sit højeste 29. april. Altså det såkaldte peak af coronaudbruddet.\nRegionen er derfor nødsaget til at planlægge alternativer til hospitalsindlæggelser. Man vil blandt andet behandle coronapatienter i deres eget hjem og etablere specielle plejehjem, hvor man samler coronasmittede ældre »under samme tag«. Sundhedspersonalet skal trænes i at udføre palliativ behandling i hjemmet – lindrende behandling til døende patienter.\nDen svenske hovedstad håber på, at de nye tiltag kan være med til, at patienter ikke optager hospitalernes akutpladser.\nSamtidig bliver det i dokumentet gjort klart, at man skal stræbe efter den højest mulige behandlingskvalitet, men at »en nedsat kvalitet kan være nødvendigt at acceptere«.\nFærre restriktioner end i Danmark\nMeldingen kommer alt imens, at vores naboer på den anden side af sundet stadig kan spise middag ude, gå på bar og sende deres børn i skole.\nDe svenske myndigheder har valgt en noget anderledes strategi end de danske, hvilket tidligere har skabt debat. Den seneste restriktion i Sverige blev indført 27. marts. Her blev grænsen for tilladte forsamlinger sænket fra 500 til 50 personer – knap to uger efter, at Danmark havde sænket den til 10 personer.\nDe få restriktioner i forhold til andre europæiske lande har mødt bekymring fra virologer, som ser det risikabelt stadig at holde store dele af samfundet åbent.\nSveriges epicenter\nSverige nåede tirsdag op på 4.443 konstateret smittet. Stockholm er det område, som er hårdest ramt. Ud af de i alt 180 dødsfald, er 103 fra Stockholm.\nDen svenske statsminister, Stefan Löfven, har, ifølge det svenske nyhedsbureau TT, tidligere ikke været afvisende over for at isolere Stockholm fra resten af landet.\nIfølge den svenske professor i matematisk statistik Tom Britton viser nye beregninger, at halvdelen af Sveriges befolkning i udgangen af april vil være smittet med coronavirus. Det fortæller han til den svenske tv-kanal SVT.\nDer bor 10,3 millioner mennesker i Sverige."}
{"date":"2020-04-01T09:19:58+02:00","url":"https://politiken.dk/search/art7735974/Store-arkitektfirmaer-fyrer-47-medarbejdere","author":"Frederik Buhl Kristensen","title":"\n      Store arkitektfirmaer fyrer 47 medarbejdere ","text":"Mens restaurations-, hotel- og detailbranchen allerede i midten af marts begyndte at fyre som følge af coronakrisen, har byggeriet været mere forskånet. Men nu begynder krisen også at manifestere sig i arkitektbranchen.\nBjarke Ingels Group (BIG) og PLH Arkitekter har som nogle af de første tegnestuer gennemført en større sparerunde, hvor de tilsammen opsiger 47 medarbejdere.​​\nDet bekræfter begge tegnestuer over for Politiken Byrum.\nBIG har opsagt 26 af sine 304 medarbejdere i Danmark, mens PLH har opsagt 21 – svarende til mere end hver femte af sine 95 medarbejdere.\nBlandt de opsagte hos BIG er der 15 arkitekter og 2 konstruktører, mens der hos PLH er opsagt 8 arkitekter og 7 konstruktører.\nIngen af afskedigelserne er sket som frivillige fratrædelser, og ingen er projektansættelser.\n»Vi er meget kede af at sætte værdsatte kollegaer i en vanskelig situation. Med den store usikkerhed om fremtiden og med udsigt til en recession så er disse tiltag desværre en nødvendighed for at styre vores virksomhed bedst muligt igennem krisen,« skriver Sheela Maini Søgaard, adm. direktør i BIG, i en email til Politiken Byrum.\nBIG forventer 25 procent lavere omsætning\nKrisen har betydet, at flere projekter tilknyttet BIG’s københavnske kontor er blevet udsat på ubestemt tid, tilføjer hun.\n»Baseret på de sidste to uger anslår vi for nuværende en nedgang i omsætningen på cirka 25 procent for vores københavnske kontor i indeværende år,« skriver Sheela Maini Søgaard.\nMindre hårdt er virksomheden ramt på sine kontorer i New York, London og Barcelona.\n»Vi ser ikke endnu så store påvirkninger på vores andre kontorer, men den ekstraordinære situation ændrer sig hver dag. Der er gryende lyspunkter i Asien, hvor Kina og andre lande begynder at åbne op, mens Nordamerika og Europa stadig er lukket ned og vil være det en del tid endnu. Vi tager løbende bestik af situationen, og hvordan den udvikler sig, og vi er derfor i tæt dialog med tillidsrepræsentanter og fortæller tingene, som de er, til vores medarbejdere,« skriver Sheela Maini Søgaard.\nPLH: Vi var ved at ansætte\nHos PLH Arkitekter er de lyse fremtidsudsigter på kort tid blevet afløst af mørke skyer. Det er ikke mere end tre uger siden, at den københavnske tegnestue offentliggjorde et regnskab med fremgang på både top- og bundlinje og en overskudsgrad på 12,7 procent.\n»Det her er kommet så hurtigt, at vi var ved at ansætte, da krisen startede. Så det er et stort chok. Vi er blevet kimet ned af bekymrede kunder og har en del projekter, der stopper eller er sat på hold,« siger Søren Mølbak, adm. direktør og partner i PLH Arkitekter.\nKunne I ikke have haft is i maven og ventet med nedskæringer i lyset af jeres gode økonomi?\n»Det kan man godt sige, men jeg tror, at den her krise vil sætte sig. Det er nogle meget store projekter, der er stoppet, så vi står med folk, der simpelthen ikke har noget at lave. Og samtidig bliver der ikke sat nye projekter i søen, så selv om restriktionerne måske snart bliver ophævet, er det ikke sikkert, at aktiviteten kommer i gang igen lige med det samme,« svarer Søren Mølbak og tilføjer:\n»Vi gik fra at være superoptimister, til at vi nu nok er nødt til at vænne os til, at vi kommer ind i en recessionsperiode.«\nDet er især den private sektor, som sætter bremsen i, oplever Søren Mølbak, der lige nu afventer effekterne af, at regeringen, KL og Danske Regioner i sidste uge blev enige om at fjerne anlægsloftet i resten af 2020.\n»Det er for tidligt at sige lige nu, hvad det kommer til at betyde, men alt, der kan skubbe gang i byggeriet lige nu, vil selvfølgelig være godt, for der er stor nervøsitet i branchen.«\nForventer I flere opsigelser?\n»Forhåbentlig ikke. Vi håber, at det kan vende, men hvem kender fremtiden?« svarer Søren Mølbak.\nBIG og PLH: Vi kan nå at trække fyringer tilbage\nTrods den dystre forventning til tiden efter krisen understreger begge tegnestuer dog, at man kan nå at trække fyringerne tilbage, hvis tiderne pludselig skifter – ingen af de 47 medarbejdere er endnu stoppet, da de alle har fratrædelsesperioder.\n»Hvis situationen og udviklingen ændrer sig i positiv retning, har vi derfor mulighed for at trække opsigelserne tilbage og genansætte,« skriver BIG-direktør Sheela Maini Søgaard.\nUdover de 26 nedlagte stillinger har BIG aftalt at lade 25 medarbejdere samt partnere og »enkelte ledere« gå ned i løn.\nPå PLH er ingen gået ned i løn, men alle i ledelsen er partnere, som naturligt rammes på deres indkomst, når tegnestuens overskud falder.\nHjælpepakker hjælper ikke\nBegge tegnestuer oplever, at Folketingets hjælpepakker ikke har kunnet hjælpe dem. Som Sheela Maini Søgaard skriver:\n»Vi forventer, at vores primære markeder vil være præget af økonomisk uro og recession på mellem og langt sigt i kølvandet på denne ekstraordinære situation. Vi må derfor tænke længere ud i fremtiden end de uger, hvor samfundet er lukket ned, og af den årsag har hjælpepakkerne beklageligvis ikke været en reel mulighed for os.«\nBIG har endnu ikke offentliggjort sit regnskab for 2019, men i 2018 landede Bjarke Ingels Group A/S et overskud på 58,9 millioner kroner efter skat, hvilket var en smule lavere end overskuddet på 62,5 millioner i 2017. Den samlede koncern, BIG Brand Group, gik fra 63,7 millioner i overskud 2017 til 35,4 millioner i 2018.\nPLH’s overskud i 2019 lød på 9,7 millioner kroner, hvilket var en fremgang fra 7,3 millioner i 2018.\nArtiklen er bragt på Politiken Byrum."}
{"date":"2020-04-01T08:36:29+02:00","url":"https://politiken.dk/search/art7735928/S%C3%A5-h%C3%A5rdt-kan-dansk-%C3%B8konomi-blive-ramt","author":"Claus Paaske","title":"\n      Nationalbanken: \n      Så hårdt kan dansk økonomi blive ramt ","text":"Nationalbanken vurderer i en analyse, at væksten for hele 2020 bliver på mellem minus 3 og minus 10 procent som følge af coronakrisen. Dermed har højkonjunkturen i dansk økonomi fået en brat ende.\nÅrsagen til den kraftige nedgang i økonomien er de tiltag, regeringen har foretaget for at holde smitten nede, samt et markant fald i danskernes forbrug. Samlet betyder det en kraftig nedgang i den økonomiske aktivitet.\nForud for udbruddet var dansk økonomi robust, og det er et godt udgangspunkt for at håndtere de økonomiske konsekvenser, lyder det fra Nationalbanken.\n»I Danmark har vi umiddelbart et solidt udgangspunkt for at få økonomien tilbage på sporet igen, når udbruddet fortager sig, og foranstaltningerne rulles tilbage. Men det kommer til at gøre ondt, før vi når dertil. De hjælpepakker, som Folketinget har vedtaget, er nu og her med til at holde hånden under virksomheder og lønmodtagere«, udtaler nationalbankdirektør Lars Rohde.\n3 scenarier med stor usikkerhed\nNationalbanken har i en analyse opstillet tre scenarier, som viser, hvor hårdt den økonomiske aktivitet i Danmark kan blive ramt. Der er meget stor usikkerhed forbundet med disse scenarier, understreger Nationalbanken.\nDe tre scenarier, som altså ligger til grund for prognosen om et bruttonationalprodukt på mellem minus 3 og minus 10 procent, er:\nDet afgørende er med andre ord, hvor hurtigt udbruddet kommer under kontrol, og hvornår de forskellige sæt af foranstaltninger skifter.\nNationalbankens analyse er meget i tråd med Danske Banks syn på økonomien. Her lyder prognosen på en vækst på minus 2,5 procent i 2020. Den er baseret på, at samfundet relativt hurtigt åbnes op igen fra april og frem, både herhjemme og i resten af Europa. Samtidig forudsætter banken, at krisen ikke bider sig fast hos forbrugere og virksomheder.\n»Men vi er enige i, at det sagtens kan gå værre end det«, skriver Danske Banks cheføkonom, Las Olsen, i en kommentar.\n»Ikke mindst er der meget stor usikkerhed om, hvorvidt der faktisk vil blive åbnet op, og om det bliver nødvendigt at lukke ned igen senere. Fordi nedlukningen er så massiv, så betyder selv kort tids forlængelse et markant større fald i bruttonationalproduktet."}
{"date":"2020-04-01T08:12:36+02:00","url":"https://politiken.dk/search/art7735886/114-medarbejdere-i-Region-Hovedstaden-er-smittet-med-corona","author":"Corona­virus","title":"\n      114 medarbejdere i Region Hovedstaden er smittet med corona","text":"114 medarbejdere i Region Hovedstaden er smittet med coronavirus.\nDet oplyser regionen til DR Nyheder.\nTallet er fra den 29. marts, og der er kun tale om medarbejdere, der er bekræftet smittet med virusset.\nIfølge Statens Serum Institut var der på samme tidspunkt i alt 1214 personer i Region Hovedstaden, som havde været smittet med coronavirus.\nRegionen oplyser, at de smittede primært er ansatte på hospitaler, men vil ikke gå i detaljer med yderligere oplysninger om de syge.\nRegionen har afvist at stille op til et interview om sagen, men regionsdirektør Svend Særkjær skriver i en e-mail til DR, at tallet set med hans øjne ikke er alarmerende på nuværende tidspunkt.\n»Det er ikke alvorligt og inden for det forventede. Men vi følger naturligvis hele tiden situationen nøje«.\n»Belægningen på hospitalerne er lige nu relativ lav, og vi har tilstrækkeligt personale på arbejde«, skriver Svend Særkjær til DR.\nHan oplyser videre, at regionen er i gang med at opkvalificere medarbejdere, der kan indgå i bemandingen på intensivafdelingerne, når epidemien topper.\n»Når regionen planlægger kapaciteten, tager den højde for sygefravær«, skriver han.\nJoachim Hoffmann-Petersen, der er formand for Dansk Selskab for Anæstesi og Intensiv Medicin, er mere bekymret.\n»Det er meget, meget problematisk. Det bekræfter det billede, vi har set i Italien og Spanien, med at ganske meget sundhedspersonale bliver smittet«.\n»Problemet er, at når sundhedspersonalet er smittet, bliver de sygemeldte og kan ikke hjælpe til. Der er også en risiko for, at de smitter patienter, inden de når at blive sygemeldte«, siger han til DR.\nData fra de italienske myndigheder har vist, at omkring ni procent af de smittede er sundhedsansatte.\nDer arbejder ifølge Region Hovedstaden omkring 40.000 personer i regionen."}
{"date":"2020-04-01T08:00:00+02:00","url":"https://politiken.dk/search/art7735542/200-Words","author":"","title":"\n      A global testimony of the most challenging period of our time:\n      200 Words","text":"Dear friend,\nThe whole world is now affected by coronavirus.\nPhysically, we need to stay separate and apart as never before in modern times. Mentally, however, the situation brings us together in a common effort to handle and control the contamination.\nThe Danish quality-newspaper Politiken has the ambition to tell this story in ’200 words’ from people all over the world and publish it as global testimony of the most challenging period of our time.\nThat is why I write to you.\nMy hope is that you could find the time to write a maximum of 200 words about how the corona virus has affected and will continue to affect your life - what has happened in your job and your family, what do you think, what do you feel?\nIf so please send:\nto 200words@pol.dk\n\nIMPORTANT: To make this testimony truly global please forward this request to a friend IN ANOTHER COUNTRY than yours.\nWhen your text is published, Politiken will send you a link to the compilation of texts."}
{"date":"2020-04-01T07:37:06+02:00","url":"https://politiken.dk/search/art7735864/FN-ser-pandemi-som-den-v%C3%A6rste-krise-siden-Anden-Verdenskrig","author":"Corona­virus","title":"\n      FN ser pandemi som den værste krise siden Anden Verdenskrig","text":"Coronaviruspandemien er den værste globale krise siden Anden Verdenskrig.\nDet siger FN's generalsekretær, António Guterres, tirsdag.\nGeneralsekretæren udtrykker samtidig bekymring for, at viruskrisen kan udløse konflikter rundt omkring i verden.\nGuterres siger, at omfanget af krisen skyldes 'en sygdom, der udgør en trussel for alle i verden'.\nSamtidig har coronavirusset en 'indvirkning på økonomien, som vil føre til en recession, der sandsynligvis ikke kan sammenlignes med nogen anden i nyere tid'.\n»Kombinationen af de to kendsgerninger, og risikoen for at situationen øger ustabilitet, uro og konflikter, får os til at tro, at dette er den mest udfordrende krise, vi har oplevet siden Anden Verdenskrig«, siger António Guterres til journalister.\nFN, der har base i New York City, blev grundlagt i slutningen af krigen i 1945 og har 193 medlemslande.\n»Et stærkere og mere effektivt svar er kun muligt i solidaritet, hvis alle står sammen, og hvis vi glemmer politiske spil og forstår, at det er menneskeheden, der er på spil«, siger Guterres.\nHidtil er 42.000 mennesker døde\nSom følge af coronavirusset er flere end 42.000 mennesker hidtil døde, og virusset fortsætter med at sprede sig over alt i verden og forårsage økonomisk ødelæggelse.\n»Vi er langt fra at have en global pakke, der kan hjælpe udviklingslandene med at skabe betingelser for både at undertrykke sygdommen og tackle de dramatiske konsekvenser«, siger FN-generalsekretæren.\nHan peger på arbejdsløshed, små virksomheders konkurs og sårbare mennesker i den uformelle økonomi.\n»Vi bevæger os langsomt i den rigtige retning, men vi er nødt til at speede op, og vi er nødt til at gøre mere, hvis vi vil besejre virusset«, siger han.\nFN oprettede tirsdag en fond, der skal hjælpe udviklingslande under coronaviruspandemien."}
{"date":"2020-04-01T07:11:15+02:00","url":"https://politiken.dk/search/art7734825/Dansk-professor-tvivler-p%C3%A5-urov%C3%A6kkende-kinesiske-rygter-om-dobbeltsmittede-patienter","author":"Lasse Foghsgaard","title":"\n      Dansk professor tvivler på urovækkende kinesiske rygter om dobbeltsmittede patienter ","text":"Et ben i den danske coronastrategi er, at man på kontrolleret vis skal have så mange mennesker smittet under den første bølge af coronaepidemien, at en stadig større andel af befolkningen bliver immun over for den smitsomme sygdom. Et fænomen, som man kalder for flokimmunitet.​\nDen strategi ville mildest talt blive udfordret, hvis det viste sig, at en coronasmittet, som er blevet raskmeldt efter den første infektion, kan blive inficeret på ny ganske kort tid efter at være raskmeldt.\nDer er en grund til at kaste sig ud i det udfordrende tankeeksperiment. For det kinesiske medie South China Morning Post har i en artikel omtalt et foreløbigt studie fra Wuhan i Kina, hvor coronapandemien startede og tog fart, som godt kan vække lidt bekymring, hvis den taler sandt. For i studiet af 147 coronapatienter, der var testet negativ for coronavirus, raskmeldt og sendt hjem igen, var der pludselig 5 af patienterne, som inden for en uge testede positive for covid-19 igen uden at have udviklet symptomer på sygdommen.​\nDer er også forlydender fra adskillige karantænecentre i Wuhan om, at op mod 10 procent af de raske coronapatienter pludselig tester positive igen. De kinesiske rygter har vakt en mistanke om, at man måske godt kan blive inficeret to gange med den samme virus, som ikke er noget, der står i virologiens ABC.\nProfessor i eksperimentel virologi ved Københavns Universitet Allan Randrup Thomsen er ganske overbevist om, at man ikke vil kunne blive inficeret med coronavirus to gange i træk inden for ganske kort tid. Han tror nærmere, at det er selve virustesten, at den er gal med.\n»Kineserne er selv usikre på, hvor meget de egentlig kan stole på deres tests, og rygterne siger, at 1 af 5 tests er fejlbehæftede, hvilket for mig lyder utrolig højt. Så jeg tænker umiddelbart, at de fem raskmeldte, som atter testede positive, også var positive, da de blev sendt hjem fra hospitalet, fordi testen på hospitalet formentlig var falsk negativ. Det er sådan, jeg umiddelbart tror, at det hænger sammen«, siger Allan Randrup Thomsen.\nJapansk kvinde også smittet igen\nDet er ikke første gang, at man hører historier om, at raskmeldte coronapatienter kan blive smittet på ny. For eksempel var der en japansk kvinde tilbage i forrige måned, som ifølge de japanske myndigheder testede positiv i en coronatest, selv om hun havde været smittet med virus før og havde været raskmeldt.\nProfessor Allan Randrup Thomsen tænker, at der også kan være en anden forklaring på fænomenet. Han henviser blandt andet til et tysk studie, som viser, at niveauet af coronavirus i svælg og luftveje falder meget langsomt hos de smittede patienter.\n»Det vil sige, at der ganske længe efter infektionen med coronavirus kan være rester og spor fra virus, selv om man er blevet raskmeldt og ikke smitter længere. Jeg tror, at coronatesten nogle gange kan – og andre gange ikke – kan spore disse små mængder af virussens efterladenskaber, og det er det, som udløser forvirringen. Så patienter og sundhedspersonale, som har været smittet med coronavirus, skal set med mine øjne ikke bekymre sig om et nyt virusangreb, som vil lægge dem ned igen. For de burde altså være immune«, siger Allan Randrup Thomsen.\nHan henviser også til et studie på ganske få aber, hvor man havde inficeret dem med coronavirus.\n»Da aberne var kommet igennem den første infektion, var de immune, når man udsatte dem for smitte anden gang. Det peger også på, at man er immun over for sygdommen i tiden efter den første infektion«, siger Allan Randrup Thomsen.\nNår en ny virus som corona lander i vores luftveje, går det ikke ubemærket hen. Den bliver først mødt af kroppens naturlige immunforsvar, som bliver fulgt op af en lidt langsommere reaktion, hvor immunforsvarets soldater i form af B- og T-celler kommer i spil. B-cellerne begynder blandt andet at producere antistoffer, som skal hjælpe med til at parere angrebet fra coronavirus, og T-cellerne kan eliminere de celler, som er blevet inficeret med virus.\nAntistofferne vil også være i blodet, efter at infektionen med coronavirus er bekæmpet. Så hvis kroppen bliver inficeret igen, vil de være klar til at pacificere virus med det samme.\n»Vi ved fra epidemien tilbage i 2003 med coronavirussen sars, at niveauet af antistof først begyndte at falde 1-2 år efter infektionen, og det kunne også være tilfældet i den aktuelle situation med den nye coronavirus. Ud over antistoffer vil immunforsvaret også kunne huske den første infektion med coronavirus – det kalder vi immunologisk hukommelse. Så anden gang kroppen bliver inficeret med den samme virus, kan den meget hurtigt mobilisere et immunsvar, så man ikke bliver lige så syg som første gang, man fik infektionen«, siger Allan Randrup Thomsen.\nFor at opnå flokimmunitet i Danmark regner man med, at cirka 60 procent af befolkningen skal smittes af den aktuelle virus, og det svarer cirka til 3,4 millioner mennesker. I den aktuelle første bølge af epidemien regner man med, at cirka 600.000 danskere vil blive smittet. ​\n»Så det vil tage lang tid og mange bølger af coronasmitte, før vi opnår en fuldstændig flokimmunitet i Danmark. Men man kan glæde sig over, at i takt med at immunitet over for coronavirus opbygges i befolkningen, vil den ramme os mindre og mindre hårdt og blive nemmere at håndtere«, siger Allan Randrup Thomsen."}
{"date":"2020-04-01T07:07:48+02:00","url":"https://politiken.dk/search/art7734343/S%C3%B8ren-og-Mette-ser-en-virus","author":"","title":"\n      ATS:\n      Søren og Mette ser en virus","text":"\nHer er Sø-ren.\nHer er Met-te.\nSø-ren ser en vi-rus.\nSe, en vi-rus, si-ger Søren.\nEr den far-lig, si-ger Mette.\nIk-ke for os, si-ger Søren.\nDen er langt, langt væk, så den skal du ik-ke væ-re ban-ge for.\n---\nKan du hus-ke den vi-rus, vi så før, si-ger Sø-ren.\nJa, det kan jeg godt, si-ger Met-te.\nNu er den her, si-ger Sø-ren.\nSå må vi luk-ke sko-ler-ne, si-ger Met-te.\nJa, det er nok bedst, si-ger Sø-ren.\nVi må og-så luk-ke græn-ser-ne, si-ger Met-te.\nDet er der in-tet sund-heds-fag-ligt be-læg for, si-ger Sø-ren.\nNej, men jeg gør det al-li-ge-vel, si-ger Met-te.\n---\nHvor-for tes-ter du ik-ke nog-le fle-re for den der vi-rus, si-ger Met-te.\nDet har Mag-nus sagt at jeg ik-ke skul-le gø-re, si-ger Sø-ren.\nNu si-ger han no-get andet, si-ger Mette.\nSå gør jeg det og-så, si-ger Sø-ren.\nHvor er det godt, at vi er e-ni-ge, si-ger Met-te.\nSå skal vi nok få has på den dum-me vi-rus.\n\nLYNINTERVIEW\nPartileder Racismus Paludan, hvad siger du til, at Valgnævnet har forbudt jer at indsamle nye vælgereklæringer på grund af svindel?\n»Jeg synes, det er noget forbandet svineri. De ved udmærket, hvor stort et arbejde det har været for os at skrive de samme vælgere ind i systemet helt op til 56 gange. Nu bliver vi nødt til at stifte et nyt parti og finde en ny måde at fuske på, så der bliver ikke meget tid til at brænde koraner af. Det er ren sabotage af et lovligt politisk parti!«.\n1. APRIL UDSAT\nStatsminister Mette Frederiksen oplyser, at regeringen har besluttet at udsætte alle former for aprilsnar til 1. august. Det sker for at undgå smittende latter."}
{"date":"2020-04-01T06:56:58+02:00","url":"https://politiken.dk/search/art7735880/Midt-i-coronakrise-dropper-flere-danske-medier-aprilsnar","author":"Corona­virus","title":"","text":"Flere store danske medier dropper aprilsnarren i år.\nIfølge TV2 har aviser som Berlingske, B.T. og Jyllands Posten samt medierne DR og TV2 selv ikke en aprilsnar i år.\nKun Berlingske bruger coronaviruskrisen som begrundelse for årets fravalg, skriver TV2. Jylland Posten besluttede for flere år siden at droppe den, og det samme gælder DR og TV2.\n» Ikke at situationen ikke også kalder på humor, for det gør den, men virkeligheden er simpelthen så grotesk lige nu, at aprilsnarre vil have umulige vilkår i publicistiske medier, skønner vi«.\n»Så vi vender tilbage næste år, når alt forhåbentlig er normalt igen«, siger Berlingske chefredaktør, Tom Jensen, til TV2.\nB. T.s chefredaktør, Michael Dyrby, begrunder fravalget med, at avisen ikke synes, det er sjovt mere.\nEkstra Bladet er et af de få store danske medier, der bringer en aprilsnar.\nChefredaktør Poul Madsen siger til TV2, at danskerne har brug for et lille smil.\nPå side ni i Ekstra Bladets avis onsdag er den sædvanlige halvnøgne 'side 9-pige' skiftet ud med 'dagens dyr'. Her bringer Ekstra Bladet et billede af en hund med teksten 'vover pelsen'."}
{"date":"2020-04-01T06:55:51+02:00","url":"https://politiken.dk/search/art7734639/10-aprilsnarre-der-ER-taget-i-%C3%A5r","author":"Gudrun Marie Schmidt","title":"\n            Politiken præsenterer:\n            10 aprilsnarre, der ER taget i år","text":"1 Frank Jensen og politiet har indført ensretning rundt om Søerne i København. ​​​​​​​\n​\n2 Folk ringer 112 for at sige, at andre folk står for tæt på hinanden på gaden. ​​​​​​​\n​\n3 Toiletpapir er blevet en mangelvare. ​​​​​​​\n​\n4 Dronningen taler til nationen og beder undersåtterne om at aflyse deres fødselsdage. ​​​​​​​\n​\n5 Børn trues med bøder for at lege på byens pladser. ​​​​​​​\n​\n6 Sundhedsstyrelsen opfordrer til, at børn ikke leger med nye kammerater: »De samme børn, ikke nye børn«.​​​​​​​\n​\n7 Beboere i Københavns brokvarterer klapper og synger højt ud ad vinduerne. For at glæde deres naboer. Og tør godt dele videoen bagefter. ​​​​​​​\n​\n8 Tyve stjæler håndsprit på hospitalerne.​​​​​​​\n​\n9 Folk på sociale medier tigger og beder myndighederne om at bure dem inde i deres hjem. ​​​​​​​\n​\n10 Danskerne er begyndt at sige goddag ved at sparke hinanden på fødderne.​​​​​​​"}
{"date":"2020-04-01T06:54:19+02:00","url":"https://politiken.dk/search/art7734134/Tour-de-France-kan-k%C3%B8res-uden-tilskuere-og-reklamekaravane","author":"Mogens Jacobsen","title":"\n      Brian Holm:\n      Tour de France kan køres uden tilskuere og reklamekaravane","text":"I den ideelle, netop nu nærmest utopiske, coronafri verden vil deltagerne i den 107. udgave af Tour de France om nøjagtig 3 måneder i overværelse af titusinder af tilskuere give sig i kast med den 183 km lange 5. etape fra et af de legendemættede punkter på ruten Gap, omkranset af Alperne, til Privas ved porten til Massif Central.​​\nMed de aktuelle ubarmhjertige meldinger fra det voldsomt virushærgede Frankrig kan det være vanskeligt at forestille sig, at denne styrkeprøve vil kunne gennemføres på det planlagte tidspunkt, men endnu har hverken cykelsportens mest magtfulde arrangørvirksomhed, Amaury Sport Organisation (ASO), eller de franske myndigheder taget skridt til at hindre flagskibet i at lægge fra kaj 27. juni i Nice.\nTværtimod har den franske sportsminister, Roxana Maracineanu, tidligere verdensmester og OL-medaljevinder i svømning, over for flere radiostationer tilkendegivet, at der arbejdes med seriøse planer om at lade den prestigemættede begivenhed suse de 3.470 km hen over de franske landeveje i de tre sommeruger med finale 19. juli i Paris.\nSkrappe forholdsregler\nDet skal i givet fald ske under skrappe publikumsrestriktioner i stil med dem, der oplevedes, da det til manges overraskelse lykkedes ASO at afvikle syv af de otte etaper i Paris-Nice i første halvdel af marts.\nAt noget sådant overhovedet overvejes, understreger, at Tour de France ud over at være et global gigantshow også oppebærer status som nationalt fransk klenodie. Men realiseres projektet, kræver det så omfattende ændringer i løbets dna, at det vil være vanskeligt genkendeligt i forhold til det billede, der er skabt af den medrivende kappestrid gennem adskillige årtier.\nI tilgift til at publikum skal holdes på behørig afstand af rytterne i både start- og målbyer, droppes et af de mest folkekære indslag for menigmand – reklamekaravanen – mens der tilsyneladende ikke foreligger nogen klar strategi for, hvordan det skal kunne lykkes at reducere den tilskuerskare langs ruten, der anslås at omfatte omkring 12 millioner mennesker.\n»I disse tider kan enhver indse det fornuftige i at blive hjemme og følge løbet på tv i stedet for at tage plads langs vejkanten«, har Roxana Maracineanu optimistisk udtalt til radiokanalen France Bleu.\n»Endnu er det imidlertid alt for tidligt at slå fast, hvad der sker med Tour de France. Flere scenarier er mulige, og det skal huskes, at løbet ikke er afhængigt af entréindtægter. Økonomien bygger hovedsagelig på salg af rettigheder til medierne, så derfor spiller det i den sammenhæng ingen rolle, at publikum ikke får samme adgang som vanligt«.\nBrian Holm: et luksusproblem\nBlandt dem, der håber på, at sportsministerens holdning får gennemslagskraft, er det belgiske storhold Deceuninck-Quick Steps danske sportsdirektør, Brian Holm.\n»Hvis de franske myndigheder giver grønt lys, går jeg ud fra, at alle nødvendige sikkerhedsforanstaltninger er truffet, og så mener jeg bestemt, at Touren skal køres«, konstaterer Brian Holm.\n»At det så eventuelt bliver uden tilskuere, anser jeg for at være et luksusproblem. Det gik da glimrende i Paris-Nice, hvor vi faktisk oplevede det mest spændende løb i mange år. Når rytterne først sidder på cyklerne, glemmer de alt andet«.\n»Desuden nærer jeg alvorlig bekymring for, at enkelte firmahold vil få svært ved at fortsætte, hvis de ikke har mulighed for at promovere sponsorerne i Tour de France«.\nAllerede nu hersker der vidt forskellige forberedelsesbetingelser for de eventuelle Tour de France-deltagere. Således er ryttere bosiddende i eksempelvis Italien, Frankrig og Spanien henvist til udelukkende at træne i hjemmet, mens belgiere, hollændere og danskere frit kan udfolde sig i den fri luft under iagttagelse af passende forsigtighed.\n»Selvfølgelig gøres der på denne måde forskel, men cykelsporten har nu aldrig været præget af retfærdighed, og efter min mening vejer hensynet til, at Touren bliver kørt, langt tungere«, fastslår Brian Holm.\nUtilfredse borgmestre\nMens den franske sportsminister således ikke er veget tilbage for at beskæftige sig med Tour de Frances skæbne, holder ASO vanen tro kortene tæt ind til kroppen og deltager ikke offentligt i debatten om, hvad der skal ske med sæsonens altoverskyggende kappestrid.\nDen belgiske tv-station RTBF har imidlertid henvendt sig til en række borgmestre i de kommuner, som er udset til at få besøg af Touren, og her er der ikke umiddelbart stemning for at tage imod noget, der minder om et spøgelsesløb uden den kulisse, som skaber så formidabel en atmosfære.\nEric Houlley, borgmester i Lure – den franske Tour-helt Thibaut Pinots fødeby – som er udgangspunkt for næstsidste etapes 36 km lange enkeltstart til La Planche des Belles Filles, giver meget klart udtryk for sit standpunkt over for RTBF.\n»Det er alt eller intet«, siger Houlley til tv-stationen.\n»Vi er ikke sat i verden for at redde ASO’s tv-indtjening«.\nDette synspunkt får han fuldstændig opbakning i af sin kollega i Privas Michael Valla.\n»Vi har investeret en masse penge i at få Touren hertil, og det har vi gjort ud fra den betragtning, at løbet udgør et fremragende udstillingsvindue for vores by«, understreger borgmesteren.\n»Vi ved, at adskillige virksomheder i vores kommune vil få store økonomiske fordele af Tourens besøg. Men kun, hvis der kommer tilskuere. Uden tjener det intet formål«.\nI øvrigt siger Michael Valla til RTBF, at han regner med en afklaring omkring 1. maj, men heller ikke det er der entydighed omkring, for også 15. maj er nævnt som skæringsdato for ASO’s beslutning."}
{"date":"2020-04-01T06:34:58+02:00","url":"https://politiken.dk/search/art7735457/Solnedgangsklausulen-i-vente","author":"Per Marquard Otzen","title":"\n      Dagens tegning: \n      Solnedgangsklausulen i vente","text":""}
{"date":"2020-04-01T06:22:18+02:00","url":"https://politiken.dk/search/art7735725/%C3%85bningsfesten-foregik-p%C3%A5-nettet.-Selv-Mads-Br%C3%BCgger-var-n%C3%A6rmest-med","author":"Anne Bech-Danielsen","title":"\n      Radio Loud er i gang efter en lidt forkølet fanfare: \n      Åbningsfesten foregik på nettet. Selv Mads Brügger var nærmest med ","text":"»3-2-1, VÆRS’GO«.\nMed nedtælling i sekunderne før midnat i nat blev Danmarks nye, unge radiokanal, Radio Loud, sendt i luften under en reception, der understregede de betingelser, der for tiden er hele landets, men som ikke gør det let at åbne ny radio:\nÅbningsreceptionen var digital. På grund af coronavirus og forbud mod større sammenkomster skålede radioens medarbejdere og venner med hinanden og fejrede den nye radio via en digital opkobling til kommunikationsplatformen Zoom. Kun et lille produktionshold var fysisk til stede i Louds studie 1 på Christianshavn, og i hvert fald de første uger af sin levetid må radioen sende under de rammer, en pandemi sætter. Åbningsreceptionen i nat var bare en forsmag på begrænsningerne.\nEt par hundrede små skærmbilleder viste gæster, både med og uden hørebøffer og vinglas, alle hjemme foran computerne i samtalekøkkener og hjørnestuer. En enkelt havde forsøgt sig med diskolys, andre holdt sig til Ikealamper, og festlokalet var en mosaik af stuer med sprossede ruder og loftsrum med velux. De vaser med blomster, der normalt ville pynte op til en reception, var erstattet af krydderurter og olivenolier på fjerne køkkenhylder, og gæsterne sås blandt andet i girafkostume, store trøjer og hjemmesjoskesæt.\nNogle kreative hoveder havde indsat en snydebaggrund – som ham, der havde placeret sig foran et vellignende foto af en af de stemmer, der har indvendt mest imod Radio Louds sendetilladelse: Radio24syvs programchef Mads Brügger.\nDen radio, der nu er gået i luften, har fra den fik sendetilladelse for et halvt år siden, været opkomlingen, der nuppede sendetilladelsen for næsen af den forventede vinder, Radio24syv.\nStudieværten meldte afbud - roomie er smittet\nSiden har der været sager og diskussioner om beslutningen og måden beslutningen blev taget på. Radio Loud er også blevet beskyldt for at underbetale sine unge medarbejdere, og medieeksperter har spurgt, om Loud, der samarbejder med offentlige kulturinstitutioner som Nationalmuseet, nu også kan dække de samme institutioner kritisk.\nLoud har med andre ord arbejdet sig frem mod premieren i nat klokken 00:00 i modvind, og da festen endelig skulle bryde ud, tog corona styringen, og folk blev sendt hjem.\nTræning, test og opbygning af det unge, uerfarne team blev sat på pause, og om det så er den studievært, der skulle have været den allerførste stemme i Loud-historien, måtte han melde fra tirsdag: Hans roomie er smittet med coronavirus, begge er i karantæne.\nOg den åbningsreception, direktør Ann Lykke Davidsen har inviteret 3oo mennesker med til, står i coronaens tegn: Ingen må komme, men alle er med, bare som små pixelerede brystbilleder fra det virtuelle overdrev.\nSom presseansvarlig Anne Bennike fra Radio Loud tidligere på ugen sagde om åbningsfestens dress code:\n»Så længe der bare er noget på overkroppen« ...\nSom vi sidder der ved skærmene, sammen, men hver for sig, høres ingen receptionssummen af snak og folk, der mødes: Gæsterne er nødt til at slå mikrofonerne fra, hvis der ikke skal gå ekko og støj i åbningstalen. Mens folk scroller løs for at finde hinanden på skærmen, slår Ann Lykke Davidsen sin egen mikrofon til og tager ordet for at byde velkommen i minutterne inden radiokanalen åbnes:​​​\n»Loud er klar til at sende, og vi er klar til at være en del af radiolandskabet i Danmark. Lige om lidt bliver der skrevet radiohistorie: Loud er den første tale- og kulturradiokanal til unge«, siger hun og gennemgår, hvordan medarbejderne gennem de sidste måneder har castet, diskuteret, svejset, bestilt, afbestilt og ventet samt »forsvaret og forklaret« sig. Hun henvender sig især til de unge, der har meldt sig til at lave radio fra hele landet, og som nu, hvis det går efter Louds plan, skal gøre radioen til den ungdomsradio, alle medier så gerne vil lave, men ingen hidtil er lykkedes med.\nEgentlig vil direktøren også takke den karantæneramte studievært, men en eller anden ude i de små hjem har åben mikrofon, så vi alle i stedet hører et hverken planlagt eller videre feststemt:\n»Hold kæft, du er en led kælling...«\nAnn Lykke Davidsen ser anstrengt ind i kameraet. Hun reddes af nedtællingen, den karantæneramte studievært får lov. Så lyder en lidt forkølet fanfare, og Loud er i gang. ​\nStille launch\nLanceringen af den nye radio har været yderst lavmælt. Hvor radiokanaler som Radio24syv i 2011 og Radio4 i 2019 gik i luften under bulder, brag og pr-trommer, har der været sært stille om Radio Loud, selv her i de sidste uger op til åbningen. Det medgiver Ann Lykke Davidsen, men hun har sine grunde, siger hun:\n»Jeg vil gerne have, at vi bliver kendt på det gode indhold. Vi havde en pr-strategi, men den blev omlagt på grund af corona, for jeg syntes ærlig talt, at det ville være mærkeligt i den her tid at råbe: Hey, her er vores nye musikvært. Så ja, det er en silent launch. Men jeg håber, at vi vil skabe opmærksomhed, når vi er i gang«.\nLoud har hul igennem. I den kommende tid vil kanalen blive målt på, om den lever op til det erklærede formål om at lave radio for og af unge. Og den vil blive sammenlignet med Radio24syv, fordi Loud er opstået, hvor 24syv faldt. Den sammenligning vil være hård: Radio24syv sluttede på toppen som en populær radio med en dedikeret fanskare."}
{"date":"2020-04-01T06:06:27+02:00","url":"https://politiken.dk/search/art7735874/Med-865-registrerer-USA-rekordmange-d%C3%B8de-p%C3%A5-et-enkelt-d%C3%B8gn","author":"Corona­virus","title":"\n      Med 865 registrerer USA rekordmange døde på et enkelt døgn","text":"Dødstallet i USA som følge af coronavirus har passeret 4000.\nDet viser tal fra Johns Hopkins University, der løbende opdaterer smittetilfælde og dødsfald verden over, tidligt onsdag morgen dansk tid.\nI alt er 4.076 døde, mens 189.510 er konstateret smittet. 7.109 er erklæret raske igen.\nPå et enkelt døgn er 865 mennesker døde i USA som følge af coronavirus. Det er det hidtil højeste antal på et døgn.\nDet viste tal fra Johns Hopkins University tirsdag aften amerikansk østkysttid.\nDet amerikanske dødstal steg således fra 3.008 mandag klokken 20.30 til 3872 tirsdag klokken 20.30.\nUSA er det land i verden med langt de flest tilfælde og overgår både Italien, Spanien og Kina.\nTrump advarer mod en hård tid\nUnder sin daglige pressebriefing i Det Hvide Hus tirsdag understregede præsident Donald Trump vigtigheden af at holde sig til de nationale retningslinjer i løbet af de næste 30 dage og kaldte det et spørgsmål 'om liv eller død'.\nHan fortalte, at amerikanerne snart vil se lys for enden af tunnelen, men før den tid advarede præsidenten om meget dystre tal.\n» Jeg vil have, at hver eneste amerikaner er forberedt på de vanskelige dage, som ligger forude«, sagde Trump ifølge nyhedsbureauet Reuters.\nHan understregede samtidig, at USA står foran to 'meget smertefulde uger' som følge af en stigning i antallet af smittetilfælde.\n»Vores styrke vil blive testet, og vores udholdenhed vil blive afprøvet«, sagde han.\nOp til 200.000 døde ved stort set perfekt indsats\nDelstaten New York er hårdest ramt af det smitsomme virus, og udbruddet er især gået hårdt ud over New York City, der er USA's største by. Her er der registreret næsten 1100 døde.\nMandag sagde Deborah Birx, der er koordinator for Det Hvide Hus' særlige indsats mod coronavirus, at hvis USA håndterer coronaviruskrisen 'stort set perfekt', vil mellem 100.000 og 200.000 mennesker dø i landet.\n»Jeg tror, at alle nu har forstået, at du kan gå fra 5 til 50 til 500 til 5000 tilfælde meget hurtigt«, sagde Deborah Birx på NBC News' 'The Today Show'.\nVurderingen ligger på linje med det skøn, præsident Donald Trump gav på et pressemøde søndag.\n»Hvis USA kan holde dødsfaldene nede på mellem 100.000 og 200.000 mod potentielle 2,2 millioner, vil det betyde, at vi har gjort et godt stykke arbejde«, sagde Donald Trump ifølge nyhedsbureauet Reuters."}
{"date":"2020-04-01T01:34:43+02:00","url":"https://politiken.dk/search/art7735304/Det-m%C3%A5-vente-Flere-amerikanske-stater-forbyder-abort-under-corona","author":"Sandra Brovall, New York","title":"\n      Det må vente: Flere amerikanske stater forbyder abort under corona","text":"Det er ligesom en knæoperation eller en laserbehandling, der skal gøre synet bedre. Det kan vente.\nSådan lyder beskeden i flere amerikanske delstater, der har udstedt forbud mod abort under coronavirussen.\nStaterne mener ikke, at abort er en uopsættelig operation, og derfor bør aborter følge reglerne på lige fod med andre operationer, der lige nu bliver udskudt for at spare på lægepersonale, sikkerhedsudstyr, respiratorer og andre ressourcer.\nDer er tale om staterne Ohio, Texas, Alabama, Mississippi, Iowa og Alabama, alle sammen meget abortkritiske stater. Det er stater, der i forvejen er underlagt nogle af de strengeste abortlove i landet. I Mississippi er der kun en enkelt abortklinik tilbage i hele staten.\nTirsdag fastslog en appeldomstol i Texas, efter at loven var blevet slået ned ved en lavere domstol, at staten midlertidig godt må indstille aborter.\n​\nI Ohio modtog flere abortklinikker et advarselsbrev forrige uge fra statens justitsminister om, at de skulle stoppe med at foretage aborter per 18. marts med henvisning til de nye regler for udskydelse af »ikke-essentielle og valgfrie« operationer under coronaepidemien.\nDer er kun seks abortklinikker tilbage i hele Ohio, en midtvestlig stat med over 11 millioner mennesker.\nDoktor David Burkons ejer to af dem. Han tager telefonen fra sin klinik i en forstad uden for Cleveland. Der er travlt lige nu, siger han.\n»Og jeg forventer, vi får endnu mere travlt om 3-4 uger. Folk sidder derhjemme hele dagen. Selv baseball-sæsonen er aflyst. Hvad skal de ellers lave?«, spørger David Burkons.\nHans klinik, og i øvrigt klinikkerne i flere af de andre delstater, hvor der er udstedt abortforbud, udfører fortsat aborter. Doktor Burkons klinik har sammen med den amerikanske borgerrettighedsorganisation ACLU sagsøgt staten og udfordret forbuddet. Det samme er sket i de andre stater med forbud.\n»Vi optager ikke hospitalsenge, fordi aborterne udføres på klinikkerne. Vi bruger ikke respiratorer og har et meget begrænset forbrug af medicinsk sikkerhedsudstyr. Og så er en abort ikke en operation, man bare kan udsætte«, siger doktor Burkons.\nAt forsinke en abort øger risici for patienten, siger doktor Burkons. Og en abort er i sin natur tidsfølsom.\nHan bakkes op af American College of Obstetricians & Gynecologists samt af American Board of Obstetrics & Gynecology, to respekterede, lægefaglige organisationer, der afviser, at en abort falder ind under kategorien ikke-essentiel og valgfri.\nForkæmpere for retten til abort i Amerika kalder staternes forbud under corona politisk motiverede. En måde at få gjort abort ulovlig med corona som undskyldning, men på bekostning af kvinders sundhed:\n»Lad os være helt ærlige, det er aldrig et godt tidspunkt at lege politik, men at gøre det midt i bølgen af COVID-19 er foragteligt lavt«, siger Aimee Arrambide, direktør for NARAL Pro-Choice Texas, en ngo der arbejder for retten til abort, som reaktion på dommen i Texas tirsdag til CBS.\nDoktor Burkons telefon ringer, mens vi taler. Det er hans advokat, der har været i retten i Ohio for at udfordre forbuddet her. Vi lægger på og laver en aftale om at tales ved om dommen senere.\nAbort er mord\nImens laver jeg en aftale om at tale med Ohios nok mest kendte abortmodstander, Michael Gonidakis.\nMichael Gonidakis er formand i den kristne forening Ohio Right to Life i byen Columbia, en forening som i årtier har kæmpet for at få abort forbudt i Ohio. Foreningen mener, at så snart et æg er befrugtet, er der tale om liv. Abort er derfor mord i deres øjne.\nFor Michael Gonidakis er det åbenlyst, at forbuddet mod uopsættelige operationer under corona også gælder abort. Det er Gonidakis klage til Ohios sundhedsmyndigheder, der ligger til grund for forbuddet fra statens justitsminister.\n»Det her handler om at behandle alle lige. Alle vi andre er også hjemme fra arbejde og fra skole for at forhindre smitten. Abort-industrien kan ikke være undtaget. Det er ikke en uopsættelig operation«, siger Michael Gonidakis.\nHan mener, at klinikkerne ved at udføre aborterne udsætter alle borgere i Ohio for fare.\n»Du kan ikke lave en abort uden at være tæt på patienten. Ved at holde abortklinikkerne åbne kan man sprede virussen til andre«, siger Michael Gonidakis.\nI doktor Burkons klinik måler man temperaturen på patienterne for at screene for syge. Patienterne skal udfylde papirerne, inden de kommer og bliver bedt om at vente i deres biler frem for i venteværelset, hvis der er mange. Alligevel kan man ikke være sikker på, at patienterne ikke har virussen.\nPå samme måde som man ikke kan vide om en patient med et hjerteanfald eller andre uopsættelige operationer ikke har virussen, lyder argumentet fra abort-forkæmpere.\nTrumps dommere har ændret alt\nDoktor Burkons ringer tilbage for at tale om dommen i Ohio. Han er lettet.\nHan fortæller, at distriktsdomstolen i Ohio, i modsætning til den seneste udvikling i Texas, har givet ham og andre abortklinikker medhold i sagen. Abort kan ikke forbydes med henvisning til corona.\nI Ohio lægger domstolen til grund for dommen, at Ohios justitsminister ikke har bevist, at et forbud mod kirurgisk abort og den lille mængde sikkerhedsudstyr man ville kunne spare, opvejer »den skade man ville udrette ved at eliminere abort«, skriver lokalavisen Cleveland Scene.\nDommeren i Ohio fastslår, at et sådan abortforbud ydermere vil gå imod patienters forfatningssikrede rettighed til abort.\nMandag vurderede også en domstol i Alabama, at staternes abortforbud ikke er lovligt. Flere lignende retssager venter i Oklahoma, Mississippi og Iowa.\nMen i Ohio ankede Ohios justitsminister straks dommen ifølge lokale medier.\nDen kristne formand for Right to Life i Ohio, Michael Gonidakis, føler sig ikke slået ud af dommen, siger han på telefon. En højere domstol kan omstøde dommen ligesom i Texas.\n»Det her er bare et lille tilbageslag i en krig, vi er i gang med at vinde«, som han siger.\nHan henviser til de mange nye og meget strenge abortregler, der er blevet vedtaget i USA, mens Trump har været præsident. Og ikke mindst de mange abort-kritiske dommere, der er blevet indsat i alle dele af retssystemet under Trump.\nMest skelsættende er de to abortkritiske dommere præsident Trump har indsat i USA’s højesteret. Med dem har USA’s højesteret for første gang et abortkritisk flertal.\nDet kan betyde enden på den grundlæggende, grundlovssikrede rettighed til abort, der har eksisteret i alle stater USA siden 1973 med højesteretsdommen ’Roe vs. Wade’.\nOm et par måneder skal USA’s højesteret for første gang med sit nye abortkritiske flertal netop tage stilling til en sådan skelsættende sag, der udfordrer ’Roe vs. Wade’.\nMichael Gonidakis har store forventninger til, at det nye højesteretsflertal vil dømme til han og abortmodstandernes fordel.\nInd til da vil han arbejde hårdt på at få Trump genvalgt. Hvis han vinder sit genvalg, tror Gonidakis, at der er gode chancer for at få indsat endnu en abortkritisk dommer i højesteret.\n»Trump har fuldstændigt forandret vores retssystem, når det kommer til abort. Mere end nogen anden præsident før ham, er han på den måde godt på vej til at få abort forbudt i USA«."}
{"date":"2020-04-01T01:25:03+02:00","url":"https://politiken.dk/search/art7735843/Trump-advarer-amerikanerne-om-to-h%C3%A5rde-uger-i-viruskampen","author":"Corona­virus","title":"\n      Trump advarer amerikanerne om to hårde uger i viruskampen","text":"USA står foran to ’meget smertefulde uger’ som følge af en stigning i coronavirustilfælde, siger præsident Donald Trump.\nTrump beskriver pandemien som en ’pest’.\n»Jeg ønsker, at hver eneste amerikaner er forberedt til de vanskelige dage, som ligger forude, siger Trump på sit daglige pressemøde sent tirsdag aften dansk tid.\nHan understreger vigtigheden af, at befolkningen følger de anvisninger for at mindske risikoen for at blive smittet, som regeringen har udstukket.\n»Det er helt afgørende, at det amerikanske folk holder sig til retningslinjerne de næste 30 dage. Det er et spørgsmål om liv eller død, siger Trump på pressemødet ved Det Hvide Hus ifølge nyhedsbureauet Reuters."}
{"date":"2020-04-01T00:00:00+02:00","url":"https://politiken.dk/search/art7735462/Ting-jeg-gjorde-14","author":"Kirsten Skylv","title":"\n      Ting jeg gjorde 1/4","text":""}
{"date":"2020-04-01T00:00:00+02:00","url":"https://politiken.dk/search/art7700119/Wulffmorgenthaler-14","author":"Kirsten Skylv","title":"\n      Wulffmorgenthaler 1/4","text":""}
{"date":"2020-03-31T23:53:21+02:00","url":"https://politiken.dk/search/art7735840/Regeringen-kan-fremover-forbyde-forsamlinger-p%C3%A5-mere-end-to","author":"Corona­virus","title":"","text":"Fremover får regeringen mulighed for at forbyde forsamlinger på mere end to personer, hvis det bliver nødvendigt under udbruddet af coronavirus.\nDet har et enigt Folketinget vedtaget sent tirsdag aften.\nSelv om hasteloven nu er vedtaget, er det ikke ensbetydende med, at det nuværende forsamlingsforbud bliver skærpet med det samme.\nLovændringen vil derimod give regeringen mulighed for hurtigt at kunne stramme reglerne på et senere tidspunkt, hvis det findes nødvendigt på grund af coronakrisen\nIndtil nu har regeringen forbudt, at flere end ti personer er samlet ved et offentligt arrangement."}
{"date":"2020-03-31T23:23:32+02:00","url":"https://politiken.dk/search/art7735828/Tidligere-formandskandidat-melder-sig-ud-af-Alternativet","author":"","title":"\n      Tidligere formandskandidat melder sig ud af Alternativet","text":"Det efterhånden decimerede politiske parti Alternativet har tirsdag aften mistet endnu et medlem.\nTheresa Scavenius, der tidligere var kandidat til formandsposten i Alternativet, har meldt sig ud af partiet.\nDet oplyser hun på det sociale medie Facebook.\nI et langt opslag på hendes Facebook-profil lyder det:\n»Jeg har taget konsekvensen af partiets de facto opløsning og har meldt mig ud. For mig at se handler det nu om at udvide den politiske kampzone med noget nyt, der kan opfylde det, der er behov for«, skriver hun.\nHun beskriver samtidig, hvordan hun med stor sorg har set, at partiet har behandlet sig selv uansvarligt.\n»Utilgiveligt at man lod den politiske kampplads, borgerne havde givet partiet, smuldre imellem fingrene. Netop i en tid, hvor der mere end nogensinde er brug for en progressiv, radikal, kompromisløs tilgang til de krisehåndteringsstrategier, der skal udvikles nu og fremadrettet«, lyder det i opslaget.\nOpslaget er et langt skriv, hvor hun blandt andet kommer ind på den nuværende coronakrise.\nTheresa Scavenius tabte til Josephine Fock, da der tidligere på året skulle vælges ny formand for partiet. Hun er til daglig lektor ved Aalborg Universitet.\nSiden Fock blev valgt, har flere medlemmer forladt partiet, og Alternativet har kun et folketingsmedlem tilbage i form af Torsten Gejl.\nUffe Elbæk forlod sammen med Rasmus Nordqvist, Sikandar Siddique og Susanne Zimmer partiet 9. marts og blev løsgænger.\nDe fire afhoppere har startet et politisk projekt med navnet Frie Grønne Stemmer\nEfter at Josephine Fock overtog posten som politisk leder for Alternativet blev hun beskyldt for krænkende adfærd, da hun sad i Folketinget fra 2015 til 2018, mens SidsteUffe Elbæk var leder.\nOg det er angiveligt den store uro, der har været for meget for Theresa Scavenius, som til daglig er lektor ved Aalborg Universitet."}
{"date":"2020-03-31T23:14:55+02:00","url":"https://politiken.dk/search/art7734366/%C2%BBDet-nytter-ikke-at-sende-aben-videre%C2%AB","author":"Dorthe Lønstrup","title":"\n      Butikker i huslejestop:\n      »Det nytter ikke at sende aben videre«","text":"Få eller ingen kunder – men stadig faste omkostninger til personale og lokaler.\nLagkagehuset, Jysk, Synoptik, Matas, Tiger-butikkerne og Bestseller-forretningerne Vero Moda og Jack & Jones er blandt de kæder, der den seneste uge har bedt deres udlejere i gågader og centre rundt om i landet om henstand, nedslag eller ligefrem fritagelse for huslejebetalingen i april og de kommende måneder.\nMen også mange små erhvervsdrivende som frisører, blomsterhandlere og caféer har mistet omsætningen under nedlukningen af Danmark og har derfor ingen penge i kassen til at betale husleje.\nOg mens butikker og udlejere venter på, at de økonomiske hjælpepakker til erhvervslivet kommer til udbetaling, kæmper parterne om, hvem der i mellemtiden skal bære tabet.\nIndividuelle aftaler\n»Det er en udfordring for alle, men vi opfordrer til, at virksomhederne henvender sig, så man sammen kan lave nogle individuelle aftaler om lejen«, siger Jannick Nytoft, direktør i EjendomDanmark, hvor en del udlejere er organiseret.\n»Vi er i samme båd, og udlejerne har også brug for lejerne bagefter. Men det nytter ikke noget at diktere, at man ikke vil betale og på den måde sende aben videre«, påpeger han.\n»Udlejere kan komme til at mangle penge til at betale banken med. Og der er større risiko for konkurser, som vil give tomgang for udlejerne og dermed lavere indtjening«.\nHerhjemme er butiksudlejere en broget skare af både professionelle ejendomsselskaber – for eksempel pensionskasser – over andelsbolig- og ejerforeninger med erhverv i stueetagen til privatpersoner, der ejer en enkelt ejendom med et butikslokale i bunden.\nBrug bankgarantien\nNogle udlejere står fast på deres krav om fuld husleje, men overordnet er udlejerne forstående og positivt indstillet over for at give henstand eller nedslag i lejen, fortæller Henrik Hyltoft, markedsdirektør for handel i Dansk Erhverv.\nHan opfordrer alle butikker til at gå i dialog med deres udlejer for at få en aftale, for ellers kan de ende med at blive sat på gaden, hvis huslejen ikke tikker ind.\n»På sigt vil hjælpepakkerne til erhvervslivet løse problemerne, men her og nu mangler der likviditet. Derfor opfordrer vi medlemmerne til at skynde sig ned i banken og gøre brug af den bankgaranti, staten venligt har stillet for virksomheder, der er i klemme«, siger Henrik Hyltoft med henvisning til, at staten garanterer for en stor del af de lån, som banker kan give til driften af ellers sunde virksomheder, der er ramt af coronakrisen.\nHåndsrækning fra udlejere\nRundt om i landet har flere store, private erhvervsudlejere af egen drift sløjfet lejeopkrævningen i kortere eller længere tid for at støtte det lokale erhvervsliv.\nBlandt andet Peter Claesen fra ejendomsselskabet iCiti i Aalborg, der har eftergivet april måneds leje for alle sine 19 butikslejere – herunder en frisør og en sushibar – med det håb, at de ikke går konkurs og dermed efterlader tomme lejemål.\nMens Christian Villemoes, hvis familie ejer mange ejendomme i Esbjerg, har suspenderet opkrævningen i april og maj for sine hårdest ramte lejere i restaurations- og detailbranchen.\n»Alle må bidrage med det, de kan, så vi kan få så mange som muligt med ud på den anden side«, siger Christian Villemoes til JydskeVestkysten."}
{"date":"2020-03-31T23:11:11+02:00","url":"https://politiken.dk/search/art7728139/S%C3%A5dan-blev-masochismen-opfundet","author":"Mathias Kryger","title":"\n      Med pels og pisk: \n      Sådan blev masochismen opfundet!","text":"Det var hosten (ikke min egen, gudskelov), som fik mig til at tænke på Venus. Gudinden, hugget i marmor, i den østrigske forfatter Leopold von Sacher-Masochs (1836-1895) diminutive roman ’Venus i pels’ fra 1870. Hun nyser og hoster sig koket igennem begyndelsen af bogen og fryser så grufuldt i det centraleuropæiske, erotikforladte samfund. Og må derfor klæde sig i varm pels.​\nOgså Venedig, som optræder i min coronaisolations endeløse scrolls på sociale medier (Vandet er rent som aldrig før! Delfinerne er retur i lagunen!), mindede mig om denne frække og biografisk funderede fortælling (based on a true story) om den pelsede Venus. Det var et maleri fra 1555, ’Venus med et spejl’, malet af venetianske Titian, som inspirerede Sacher-Masoch til hans fortælling.​\nTitian beholdt maleriet til sin død som en gammel mand i det pestramte Venedig i i 1576.\nI romanen er denne Venus en despot. Klædt i pelsforet fløjl.\nLystens bristefærdige diger\nVi hører om en mand, Severin, som møder en kvinde, Wanda, et sted i Karpaterbjergene. De indleder et forhold. Severin vil ydmyges og bliver det. Først lidt famlende, sidenhen mere øvet og resolut, når Wanda indkøber piske, som almindeligvis bruges til opdragelsen af de helt store hunde.\nSide efter side kommer han til hendes værelse, hun angrer, at hun har pisket ham, han beder om mere. Et kapitel ender smukt således:\n»Jeg kom først til mig selv i det Øjeblik, jeg så Blod dryppe fra min Hånd og apatisk spurgte hende: »Har Du kradset mig?«.\n»Nej, jeg tror, jeg har bidt Dig««.\nDe rejser sammen til Firenze. Severin nu som kvindens tjener. Med 50.000 nuancer af blå, grønne, gule og røde mærker på sine skamfuldt skælvende balder. Severin skifter navn til Gregor. Det er hans slavenavn.\nHele tiden ifører hun sig pelse. Og Severin forklarer sig med en art selvdiagnose:\nHan er oversanselig, siger han, var bange for kvinder som spæd, forsmåede ammens bryst og måtte opfostres på gedemælk. Han blev en dag straffet af tanten, som var iført sin pelsforede fløjlskazabaika (en russisk ærmeløs overklædning).\nDet bliver vildere og vildere mellem Severin (Gregor) og Wanda (Venus i pelsen). Han afskriver sig retten til sit eget liv (og til døden) i en seksuel kontrakt mellem dem.\nHan er som en mus, hun som katten i pelsen – det monster, han selv har skabt og oplært. Men Wanda nyder sine pelsfrakker og sin rolle som herskerinde og introducerer utroskabets ydmygelse i forholdet. En tysk maler. En gudesmuk muskuløs græsk adelsmand med stramme hvide bukser og høje støvler. Severins lille musehjerte er på bristepunktet. Alle lystens diger er bristefærdige.\nDet kolde og det grusomme\nDen franske filosof Gilles Deleuze skriver i sin lille bog ’Le Froid et le Cruel’ (1967) om Sacher-Masochs lille roman, at forfatteren, i sit eget liv, nød underkastelsen, ydmygelsen og den fysiske smerte pådraget ham af en overdådig pelsbeklædt kvinde med pisk. Og at Sacher-Masoch giftede sig med kvinden Aurore Riimelin, som forinden havde taget pseudonymet Wanda. Sacher-Masoch forsøgte desuden konstant at introducere en tredje faktor – en tredje rolle – i deres seksuelle relation: grækeren.\nEn anden og væsentlig krølle på den pelsede historie er følgende: Sacher-Masoch var foruroliget over, at den østrigsk-tyske psykiater Richard von Krafft-Ebing i 1886 i sin diagnosemanual ’Psychopathia Sexualis’ introducerede begrebet Masochisme – opkaldt efter ham. Hans navn og erfaringer, ja, hans begær blev brugt til at betegne en perversion.\nMen romanen er ikke et diagnoseapparat. Den er, som Deleuze skriver, optaget af billedet, af kunsten, af det plastiske hos den marmorhvide kolde Venus. Og af den varme, kildende pels. Den er et lille spejl at spejle sit begær i. Et lille spejl, i hvilket man kan læse, hvordan fastholdelsen, jerngrebet, kontroltabet kan få lysten til at vokse og flyde over. Og få kinderne til at blusse i uendelige nuancer af rødt."}
{"date":"2020-03-31T22:43:20+02:00","url":"https://politiken.dk/search/art7735763/46-danskere-sejler-stadig-rundt-p%C3%A5-krydstogtskibe","author":"Corona­virus","title":"","text":"Flere danskere befinder sig trods coronakrisen fortsat på krydstogtskibe.\nSåledes er Udenrigsministeriet bekendt med 46 danskere, som befinder sig på krydstogtskibe. Det oplyser ministeriet i en mail.\n21 af dem befinder sig på skibet Costa Deliziosa, ni danskere på Azamara Pursuit, seks på Celebrity Eclipse og ti på MSC Magnifica.\nUdenrigsministeriet oplyser, at det følger situationen tæt og er i løbende dialog med rederier og de rejseselskaber, som har passagerer om bord.\nI en mail tirsdag skriver Udenrigsministeriet, at Costa Deliziosa med de 21 danskere befinder sig nord for Seychellerne med retning mod Suezkanalen. Det ventes at fortsætte sin rute mod Italien.\n» Costa har dags dato meddelt rejsebureauerne med passagerer om bord, at rederiet er i kontakt med italienske myndighed med henblik på at finde en egnet havn til anløb den 26. april 2020, oplyser Udenrigsministeriet.\nDermed står det altså endnu ikke klart, hvilken havn skibet skal anløbe, når det kommer til Italien.\nRederiet for skibet med de 21 danskere oplyser ifølge Udenrigsministeriet, at der ikke er tilfælde af coronavirus om bord på skibet.\nUdenrigsministeriet oplyser, at det i samarbejde med ambassader og generalkonsulater står til rådighed for samarbejde med rejseselskaberne, hvis der er udfordringer ved videre rejse.\nI sidste uge kom de sidste danskere fra krydstogtsskibene Costa Luminosa og Costa Pacifica i Italien hjem til Danmark med særfly.\nFor flere af dem blev hjemrejsen vanskeliggjort af, at det ene af skibene befandt sig midt på Atlanterhavet, da Udenrigsministeriet bad alle danskere om at komme hjem fra deres udlandsrejser.\nSamtidig havde flere passagerer om bord på det ene skib været ramt af coronavirus, hvilket også var med til at besværliggøre processen.\nTirsdag er omkring 1800 danskere registreret i Udenrigsministeriets krisedatabase over danskere, som er strandet i udlandet."}
{"date":"2020-03-31T22:10:59+02:00","url":"https://politiken.dk/search/art7733921/Radio-Loud-slog-Radio24syv-og-har-siden-v%C3%A6ret-i-strid-modvind","author":"Anne Bech-Danielsen","title":"\n      Sagen forfra:\n      Radio Loud slog Radio24syv og har siden været i strid modvind","text":"Den 22. oktober fik Radiodanmark en overraskelse af de store: Den DAB-kanal, som de fleste havde troet, ville gå til Radio24syv, gik i stedet til en opkomling.\nRadio- og tv-nævnet gav sendetilladelsen til Radio Loud, en sammenslutning af lokale radiostationer og store kulturinstitutioner som Nationalmuseet og Roskilde Festival. Med sendetilladelsen fik Radio Loud op mod 70 millioner kroner årligt i fire år eller knap en kvart milliard i alt.\nMålet var at lave radio af unge og for unge.\nAfgørelsen var »klar«, meddelte nævnets formand, Caroline Heide-Jørgensen:\n»Kulturradio Danmark A/S med radiokanalen LOUD har indsendt den ansøgning, som bedst lever op til de kriterier, der er opstillet i udbudsmaterialet. Det har været en klar afgørelse«, sagde hun.\nOg så blev der ballade. Eller mere ballade.\nEn håndsrækning til Radio24syv\nForinden havde der allerede været protester over, at Radio24syv reelt blev lukket, da den borgerlige regering og Dansk Folkeparti stillede krav om, at den landsdækkende taleradio på FM4-båndet fremover skulle have først 50 og siden 70 procent af sine medarbejdere placeret mindst 110 km fra København. Det førte til, at Radio24syv droppede at søge om at få forlænget sendetilladelse på FM-båndet, fordi radioens ledelse ikke mente, at de kunne drive radioen fra Aarhus. Tilladelsen gik i stedet til Radio4 i Aarhus.\nEfter voldsom kritik af den politiske proces meldte Dansk Folkepartis formand, Kristian Thulesen Dahl, at det ikke havde været tanken at lukke Radio24syv, og han foreslog derfor at oprette en ny, digital radiokanal på dab og nettet – uden krav om høje postnumre, som Radio24syv kunne søge.\nRadio24syv søgte således tilladelsen, men overraskende gik den til Radio Loud.\nBlandt andre Radio24syv har klaget over den pointgivning, der lå til grund for nævnets beslutning. Der var også kritik af, at nævnets beslutning blev taget efter indstilling fra et sekretariat med embedsmænd fra Slots- og Kulturstyrelsen under Kulturministeriet.\nMedieeksperter stillede spørgsmål til konstruktionen med museer og andre store statslige kulturinstitutioner. Ville radioen kunne lave kritisk journalistik med eksempelvis Nationalmuseet i fokus, når Nationalmuseet leverede indhold til samme radio? Flere medier spurgte også Loud, hvorfor radioen troede, at den kunne tiltrække de unge lyttere, som er så svære at få fat i.\nI vinter blev der påny rejst kritik, blandt andet fra Socialdemokratiet, der mente, at radioen lønnede de unge medarbejdere for lavt.\nRadio Loud står tilbage med blå mærker, men også med en sendetilladelse. Nu åbner kanalen til gengæld under en ny form for biologisk krig: Alle de nyansatte, der skulle have mødtes og haft sidemandsoplæring og værtstræning de seneste uger, er sendt hjem grundet smittefaren fra corona og har måttet mødes digitalt.\nRadioen sender på radioloud.dk og på dab fra onsdag klokken 0:00."}
{"date":"2020-03-31T22:10:02+02:00","url":"https://politiken.dk/search/art7707295/%C2%BBDet-er-ligesom-at-smide-en-fugl-ud-af-fuglereden-og-sige-Flyv%C2%AB","author":"Anne Bech-Danielsen","title":"\n      Danmark får en ny radiokanal med utrænede værter:\n      »Det er ligesom at smide en fugl ud af fuglereden og sige: Flyv!« ","text":"Det var ikke sådan, det skulle have været for Radio Loud. En fuld sendeflade lå klar med nye programmer, og i nat skulle have været natten, hvor Radio Loud holdt en stor fest for at fejre sig selv og radio-Danmarks lille, forkætrede ny:\nUngdomsradioen, der først fik den sendetilladelse, som alle havde regnet med, var Radio24syvs. Som derefter blev udskældt for et tæt samarbejde med store, danske kulturinstitutioner, der så ud til ukritisk at have fået et talerør. Og derpå blev kritiseret for at tilbyde en alt for lav løn til unge medarbejdere.\nOg senest er det coronavirussen, der i de hektiske uger inden åbningen i nat har betydet, at værter og teknikere hverken har kunnet gå i skarp træning eller samles og lære hinanden at kende. Det bliver heller ikke til en stor fejring. ​​​​​​​​​​\nRadioens direktør Ann Lykke Davidsen lægger ikke skjul på, at det har været »en udfordring« at få en ny radio op at stå, og mange har spurgt, om stationen ikke ville udskyde åbningen.\n»I spørger alle sammen om det, og jeg kan bare svare helt klart: Nej. Det har vi aldrig overvejet. Vi er blevet givet en opgave, og den vil vi gerne vise, at vi kan løse. Og nu ser jeg Loud som en lille solstrålehistorie midt i alt det her corona«, siger Ann Lykke Davidsen fra en godt ophedet telefonlinje hjemme i køkkenet på Østerbro, hvor hun på grund af smittefaren har indrettet midlertidigt direktørkontor.​​​​​​​​​​\nHovedredskabet har været »at trække vejret rigtig dybt og rigtig meget«. Og så har Loud som alle andre arbejdspladser med corona-dikteret hjemmearbejde fundet tekniske løsninger med virtuelle møder på platforme som Teams og Zoom.\n»Tingene ændrer sig jo nærmest time for time, så vi må løbende se på, hvad der er af fakta og retningslinjer, og hvad vi kan af det, vi gerne vil«.\nIsær har Loud været nødt til at skære ned på antallet af personer i studier og redaktionslokaler. I København ville der normalt være over 40 mennesker og i Svendborg 14-16 mennesker.\n»Og det går jo ikke. Alle skal gennem de samme redaktionslokaler, de samme toiletter, det samme køkken og de samme studier hver dag. Vi var nødt til at reducere antallet – og se på, hvad det betød for vores sendeplan«.\nVærterne bakker ud\nNu har Loud nærmest kreeret en koreografi over, hvornår de mest nødvendige må bevæge sig hvilken vej ind og ud af studier og teste det mest nødvendige, inden det bliver alvor:\nNår morgenprogrammet går i gang klokken 8, vil der være to værter i studiet, en producer i regien og en tilrettelægger i redaktionslokalet. Den sidste halve time sender de et båndet indslag, så de får tid til at fjerne stole og spritte knapper og alt, de har rørt i studiet af, inden næste hold møder. Derpå bevæger de sig ud i en zone i køkkenet og laver efterkritik. Imens træder næste hold ind i en zone i den anden ende af mødelokalet, og først når det tidlige hold er bakket ud – helt bogstaveligt, understreger Ann Lykke Davidsen – må de nyankomne træde ind i det sprittede lokale.\n​\nDerudover er de oprindeligt planlagte seks-syv programmer i dagtimerne skåret ned til to. Eksterne producenter – som for eksempel museet Enigma – der selv kan lave radio uden Louds studier, har været i gang med at forproducere, så studieværterne har de båndede indslag at spritte af i og trække vejret til. Nyhederne hver time fra klokken 6 til klokken 24 bevares, i hvert fald ifølge ledelsens corona-nødplan.\n»Men alt er nyt, det er nye studieværter, og det kan være, at vi må sande, at vi ikke kan gabe over det. Det kan også være, at vi kan mere. Vi ved det ikke«.\nDet ærgrer direktøren, at en stor del af den planlagte dialog med lytterne må ofres.​​​​​​​​​​\n»Den der følelse, vi gerne ville skabe af, at alt er live hele tiden, mister vi lidt«, siger Ann Lykke Davidsen.\n​\n​\nVil indholdet de første døgn og uger have corona som fokus?\n»Ja, vi er stadig en aktualitetsradio«.\nHvad vil lytterne overordnet få?\n»Jeg håber jo, at de værdimæssigt og nærværsmæssigt får en tale- og kulturradio, der er nyskabende, engagerende og lydhør«, siger hun.\n»Det har jeg også gjort meget ud af at sige på redaktionerne: Jeres faglige kompetence, jeres passioner og jeres lyst til at være i dialog med vores lyttere skal stadig være der. Ikke med det væld af programmer og koncepter, der var udtænkt. Vi er til stede i den verden, vi er til stede i lige nu. Men det er stadig Loud«.\nEt ungt individ, der skal finde sin identitet\nLytterne vil blive præsenteret for taleradio med tre, højst fire musiknumre per time. Værterne går på to ad gangen, alle på fire timers-vagter, fordi de skal dække hullerne fra de sløjfede programmer.\nDet er godt nok mange timer at være vært?\n»Ja. Det er rigtig lang tid – og for utrænede værter. Så vi er glad for de båndede indslag udefra – de giver en pause. Værterne har også fået lov at sætte musik på nogle gange for lige at få de her små øer«, siger hun.\nHun beskriver Loud som »et ungt individ, der er i gang med at finde sin egen identitet og prøve alt muligt af«.\n»Det er ligesom at smide en fugl ud af fuglereden og sige: Flyv! Vi står med nye værter, alt er nyt. Vi har ikke engang den her kultur, vi skulle have bygget op den sidste måned: Det er også en ny virksomhed«.\nKorpsånden forsøger hun som direktør at rejse på digitale redaktionsmøder og med et dagligt stormøde, hvor alle er på, og alle kan spørge.\n»Men som leder finder man ud af, hvor meget information man misser ved ikke at være sammen med sit hold. Normalt har man den her: Hov, nu sagde du sådan, eller uh, vi skal lige huske…«\n​\n​​​​​​​​​​"}
{"date":"2020-03-31T21:36:41+02:00","url":"https://politiken.dk/search/art7725085/Luk-nu-r%C3%B8ven-Chris-Martin","author":"Simon Lund","title":"\n            Trætte anmeldere efter syv sofakoncerter:\n            Luk nu røven, Chris Martin!","text":"Det enerverende tandpastasmil\nModsat mange af de andre musikere, der i denne tid laver hjemmevideoer, så man kan gå til koncert hjemme i sin sofa, ligner Coldplays Chris Martin virkelig ikke en mand, der er ramt af kahytfeber.\nHan lyser, som om han har slugt en 60 watts-pære, og hver gang han prøver at sige noget dybt, flækker han midtover i et væg-til-væg tandpastasmil.\nHan sidder i et lyst studie med en frodig grøn have i baggrunden, synger virkelig godt, tager ønsker fra skærmen og soler sig i alle de hjerter, folk sender ham. Men han haster også afsted, som om han har en bus, han skal nå, og flere sange spiller han kun brudstykker af, før han er videre. Og da det pludselig slår ham, at han skal begave verden med et cover af Bowies ’Life on Mars’, har han ikke lige tænkt over, at han ikke kan huske, hvordan den begynder.\n»Jeg kan faktisk slet ikke lide at gå i seng, fordi jeg synes, livet er så interessant«, lød det på et tidspunkt. ’Luk nu bare røven’, tænkte jeg. Tænk, hvis han bare havde spillet ’Don’t Panic’! Eller ’The Scientist’. »Nobody said it was easy«. Sådan skulle det ikke være. pj\nLidt rodet og totalt hyggeligt\nLad det bare være sagt med det samme. Adam Granduciel fra rockbandet The War on Drugs bliver næppe youtuber lige med det første.\nAlligevel slipper den gudsbenådede stemningsskaber overraskende godt fra sin debut med mobilkameraet. Måske fordi han bare tager det, som han lader til at tage livet i almindelighed: temmelig stille og roligt.\nHan sender fra sit studie derhjemme, som han sammenligner med et pedelkontor. Men han spiller faktisk – næsten – ikke selv i den timelange seance. Til gengæld afspiller han tre spritnye numre fra det kommende The War on Drugs-album, der endnu ikke har en udgivelsesdato. Til gengæld lyder musikken virkelig meget som The War on Drugs, og det er en god nyhed.\nDer bliver også tid til en Q&A, hvor Granduciel fortæller, at hans yndlingsnummer at spille live er ’In Reverse’ fra ’Lost in a Dream’, som han så lige giver en akustisk version af. Det hele er lidt rodet, men også totalt hyggeligt. Det føles organisk og ret personligt, og man får en på alle måder håndholdt rundvisning i Granduciels studie oveni. pj\nI sit rette element\nNeil Young sidder ikke i en sofa. Han går ikke rundt i tøfler. Han har ikke fan-kommentarer løbende kørende hen over skærmen.\nNeil Young står i et par solide vinterstøvler med sin guitar og en mundharpe udenfor og kigger mod bjergene. Og han synger med al den skrøbelighed, hans lyse stemme kan mønstre. Gemte og glemte sange som ’Love/Art Blues’ og ’Little Wing’. Sidstnævnte har ’Neglen’ ikke spillet siden 1977.\nNeil Young er lige præcis der, hvor han skal være. I sit habitat, i de helt rigtige omgivelser. Midt imellem musikken og naturen. Også når han trækker indenfor og sætter sig ved trædeorglet og spinder melodiske tråde gennem ’Birds’.\nIndtil videre er der to omgange af de her ’Fireside Sessions’ fra Youngs hus i Telluride, Colorado, hvor han lader sig opsluge af sjældne og velkendte sange, mens hustruen Daryl Hannah fører kameraet.\nI den første session buldrer ilden i mørket, i den anden falder sneen tungt og mildt over den furede ansigt, mens Young synger ’Four Strong Winds’. Og når Hannah laver en sne-engel, synger han en skælvende lille bid af Rosie and the Originals soulklassiker ’Angel Baby’. Smukt.\nMan kan da godt savne den temperamentsfulde støjside af Young og hele den band-dynamik, der får atter nye sider frem i Neil Young og hans sange. Der bliver også dalret lidt meget rundt. Men på mange måder er det her den ideelle solo-koncert med Neil Young. sl\nDu kan se Neil Youngs ’Fireside Sessions’ HER.\nEn meget grå striktrøje\nDen amerikanske radiostation NPR er kendt for sine Tiny Desk Concerts, hvor kunstnere stikker hovedet forbi et meget lille, rodet kontor og giver en koncert under mildest talt intime forhold.\nIkke ligefrem det mest flatten-the-curve-agtige koncept, men under normale omstændigheder fungerer det virkelig godt.\nNu har et mere eller mindre lyst hoved så fået den idé at få kunstnerne til at sende deres Tiny Desk Concerts hjemmefra, og første (semi)levende billede er den amerikanske Soccer Mommy, der spiller indierock af den gamle skol,e men med en solid melodiforståelse og gode tekster. Så langt, så godt!\nProblemet er bare, at selv om Soccer Mommy synger godt og spiller tre gode sange, og også siger lidt (meget lidt dog) mellem dem, så er det altså stadig bare en ung kvinde med rottehaler, grå striktrøje og lyserød øjenskygge, der sidder med sin akustiske guitar foran sit webcam og synger sange hjemme i noget, der ligner et tomt, hvidt værelse i hendes hus i Nashville.\nOg hvis det skal være min erstatning for koncerter de næste mange måneder, bliver det altså et nej tak herfra. pj\nVerdensfjern godhed\nGad vide, om John Legend egentlig allerhelst gav alle sine koncerter uden bukser på? Bare ham i en slåbrok ved klaveret. Tanken strejfer mig, da Legend toner frem på sin Instagram-profil. Kun iført slåbrok og forsikringen:\n»Jeg har underbukser på«.\nDet er lidt sjovt. Og stort set eneste forbindelse til den virkelighed, vi andre lever i.\nLegend stavrer sig rutinepræget gennem sin søde soulballade og snubler i en stivbenet version af ’Bridge over Troubled Water’.\nDen Simon & Garfunkel-sang skal have plads til at ånde. Det får den ikke. For Legends kone, tv-personligheden Chrissy Teigen, har sat sig på klaveret med en balje af et glas rosé. Hun kigger uinteresseret ned på sin telefon, mens han crooner løs.\nMusikken er sekundær. Det skal handle om at gøre noget godt. Eller i hvert fald at se ud, som om man gør noget godt. Så de opfordrer til at støtte og donere til højre og til venstre. Hvilket er lige så overbevisende som plottet i en brasiliansk sæbeopera.\nEngagementet stiger dog mærkbart, når Legend taler om det album, han har på vej, og når han bemærker, hvor mange (omkring 100.000) der ser med.\nJa, Teigen vælger at gå fuld Marie-Antoinette, når hun hælder mere vin i glasset og slår fast, at »isolation er en gave«. Fortæl det til de arbejdsløse.\nOkay, de mener det sikkert godt. Men sjældent har jeg set tilløbet til en godhjertet koncert kvæle sig selv så målrettet i verdensfjern godhed. sl\nGod lyd i øveren\nDer er især én grund til, at Dizzy Mizz Lizzys øvelokalekoncert hæver sig over mange andre hjemmekoncerter: Lyden er tydeligvis blevet kælet for af en professionel.\nKoncerten, der blev til i samarbejde med Ekstra Bladet, som sendte den live, var et plaster på såret til bandets fans, efter at Dizzys forestående arenaturné blev lukket ned af corona.\nDet er dog ikke helt let at spille en rockkoncert uden et publikum, sådan »via noget moderne streameri« , som frontmand Tim Christensen siger lidt befippet, mens han klør sig i skægget. Men det går faktisk ret godt, i hvert fald så længe musikken spiller. For bandet spiller fedt, og de er ganske tydeligt godt tilfredse med at sende sangene fra den nye tunge plade, ’Alter Echo’, på græs.\nLidt mere akavet bliver det mellem numrene. For når en sang bare slutter, og der slet ikke er nogen, som klapper, kommer man lidt til at tænke på den med træet, der vælter i skoven, uden at nogen hører det. Larmer det så? Er det en rigtig rockkoncert, hvis der ikke er et publikum?\nSvaret blæser i vinden. Jeg ved bare, at jeg virkelig savner en rigtig koncert lige nu. pj\n\nDet nærvær, vi savner\nAaah, dér var den. Den koncert-oplevelse, man ikke troede, man kunne få gennem en skærm.\nSelv om alle like-hjerterne steg som heliumballoner op i den ene side af skærmen, og en vanvidsgalop af kommentarer rullede op i den anden side, kiggede James Blake roligt ned på klavertangenterne og sang salmens ro til os, så vi forstod, at det findes en vej gennem den her storm.\nDet var hjemme fra hans hus i et solbeskinnet Los Angeles, men det var hans engelske høflighed, der samlede det hele. Dét og så naturligvis de soulfulde klavermeditationer.\nFra en elektronisk troldmand har Blake udviklet sig til en ret unik sanger. Ikke en stor ekvilibrist, men en stilistisk sanger med en stemme fuld af intimitet og alt det nærvær, vi savner for tiden.\nBåde når han damper sine egne sange som ’Retrograde’ og ’The Colour in Anything’ ind til små glødende ting, og når han laver samme tryllenummer med Billie Eilish’ goth-hymne ’When the Party’s Over’, Radioheads hypnotiske ’No Suprises’ og Joni Mitchells urørlige ’A Case of You’.\nDen varme følelse af håb opstod et sted mellem musikken og Blakes forbløffende venlighed. Alene i måden, hvorpå han lod en kommentar falde til Moses Sumney, der blandede sig på kommentarsporet – hvor også Maisie Williams dukkede op. For til koncert hjemme hos James Blake har alle lyst til at være. Sammen. sl"}
{"date":"2020-03-31T21:30:13+02:00","url":"https://politiken.dk/search/art7735250/Flere-partier-presser-p%C3%A5-for-at-hj%C3%A6lpe-norditalienske-sygehuse","author":"Cecilie Lund Kristiansen","title":"\n      Flere partier presser på for at hjælpe norditalienske sygehuse","text":"Danmark bør vise samfundssind ved at bruge overskydende kapacitet til at hjælpe det trængte italienske sundhedsvæsen, lyder opfordringen fra flere partier.\nEnten i form af udstyr eller sundhedspersonel til Italien eller ved at kopiere Tyskland og evakuere akutte patienter fra de overfyldte norditalienske hospitaler til danske sygehuse med ledige pladser og respiratorer på de intensivafdelinger.\nVenstre mener, at regeringen bør undersøge mulighederne for at følge Tyskland, der siden weekenden har hentet op mod 100 italienske akutpatienter til sygehuse i delstater som Sachsen, Bayern, Brandenburg, Niedersachsen, Hessen, Berlin og Nordrhein-Westfalen.\n»I de her krisestunder er det vigtigt, at vi udviser solidaritet på tværs af kontinentet. Vi står i en helt særlig situation«, siger Jan E. Jørgensen (V).\nHan oplyser, at han har vendt spørgsmålet med partiformand Jakob Ellemann-Jensen og understreger, at en eventuel evakuering skal ske under forudsætning af, at sundhedsmyndighederne vurderer, at der er overskydende kapacitet på danske sygehuse.\n»Hvis man vurderer, at hospitalerne er fyldt med danske patienter om en uge, ville det ikke give meget mening at fragte italienske patienter til Danmark. Men hvis der er noget kapacitet, synes vi, at det vil være en fin handling«.\nDer er sikkert også nogle, der hellere vil hjælpe danske borgere, hvis behandlingsgaranti er sat ud af kraft?\n»Det kunne man sikkert godt forestille sig. Men nød bryder alle love«, siger Jan E. Jørgensen.\nDansk tilbud velkommen\nItaliens ambassadør i Danmark, Luigi Ferrari, hører gerne fra den danske regering.\n»På vegne af ambassadør Luigi Ferrari kan jeg oplyse, at Italien ville overveje at evakuere italienske coronaviruspatienter til danske hospitaler, hvis og når vi måtte modtage et sådant tilbud fra de kompetente danske myndigheder«, skriver pressemedarbejder Neel Mayer fra den italienske ambassade i en mail.\nStatsminister Mette Frederiksen (S) blev spurgt ind til sagen på et partiledermøde mandag, hvor hun ifølge Politikens oplysninger bestemt ikke efterlod indtryk af, at det indgår i regeringens overvejelser. På et pressemøde mandag aften fremhævede hun flere gange de kaotiske tilstande i de sydeuropæiske sundhedssystemer som argument for den hårde danske nedlukning for tre uger siden.\n»Jeg sidder hver eneste dag og ser nyheder fra nabolande få timer væk, som skal omdanne deres skøjtehaller til lighuse eller kan se, at læger skal stå og vælge mellem liv og død. Hvor helt almindelige europæere ikke kan få en helt almindelig sundhedsbehandling, fordi situationen er kommet ud af kontrol. Det er det, vi har gjort alt, hvad vi kunne, for at undgå«, sagde Mette Frederiksen.\nTonen var mere hjælpsom fra den tyske forsvarsminister, Annegret Kramp-Karrenauer, da hun i weekenden begrundede en omfattende tysk evakueringsoperation, hvor italienske patienter blev fløjet fra den italienske by Bergamo til Köln og derfra blev kørt videre rundt til sygehuse i Nordrhein-Westfalen.\n»I tider, hvor nøden er størst, siger det sig selv, at vi står side om side med vore venner«, udtalte Annegret Kramp-Karrenbauer ifølge Die Welt.\nForuden Venstre opfordrer to af regeringens støttepartier til at undersøge mulighederne for at yde dansk bistand til de italienske sundhedsmyndigheder.\n»Italien er ekstremt hårdt ramt. Vi vil gerne vise europæisk solidaritet. Det kunne være os selv, og så vil man rigtig gerne have, at andre kigger ens vej«, siger gruppenæstformand Sofie Carsten Nielsen (R).\nSkal vi tage patienter til Danmark?\n»Det, vi har mulighed for. Det kunne være at tage patienter, som vi har særlig kapacitet til, eller at sende udstyr eller hjælp. Opfordringen er at få screenet for, om ikke der er noget, vi kan gøre«.\nAdspurgt om evakuering af italienske patienter svarer sundhedsordfører Peder Hvelplund (EL):\n»Under hensyntagen til at vi har den ledige kapacitet, synes jeg helt klart, at det er oplagt. Det er helt bestemt noget, vi skal tilbyde«.\nTysk presse har beskrevet, hvordan en MedEvac-Airbus fra det tyske luftvåben indgår som et »vigtigt led i redningskæden i den medicinske evakuering af hårdtsårede personer over lange distancer«. ’Luftwaffes’ Airbus-maskine har plads til 6 senge til intensivbehandling og derudover 38 liggepladser. Heraf kan de 16 patienter modtage forstærket medicinsk overvågning.\nForsvaret: Vi kan godt\nForsvarsministeriet oplyser i en mail, at det danske forsvar har flykapacitet til at transportere coronasmittede personer med infektionsmedicinsk materiel i form af flytyperne Hercules og Challenger, henholdsvis C-130J og CL-604.\n»Dette muliggør transport af op til 10 covid-19-patienter samt patientbehandling undervejs. Det er sundhedsmyndighederne, som tilvejebringer det infektionsmedicinske materiel og personel. Der arbejdes på at udvide kapaciteten yderligere«, skriver Forsvarsministeriet.\nDirektør Lykke Friis fra tænketanken Europa fremhæver, at en række europæiske lande, der selv er hårdt ramt af coronavirus, er begyndt at yde bilateral hjælp til de sydeuropæiske lande. Herunder også f.eks. et lille land som Albanien, der har sendt 30 læger og sygeplejersker i italiensk retning. Hun tolker den tyske indsats som et udslag af både solidaritet og egeninteresse.\n»Jeg har set flere tyske læger udtale, at de synes, det er vigtigt at få erfaring med at behandle akutte covid-19-patienter på nuværende tidspunkt, før man selv for alvor skal håndtere det i Tyskland«, siger Lykke Friis.\nDansk Folkepartis sundhedsordfører, Liselott Blixt, er imod evakuering af italienske patienter til Danmark, men er åben for at sende dansk personale til Norditalien. Hun nævner, at den danske kapacitet »slet ikke« er belagt.\n»Først skal vi sikre, at vi behandler de kræftpatienter, der har brug for behandling. Men kan vi sende noget personale til Italien for at hjælpe, skal vi gøre det«.\nHvorfor?\n»Det er en krise, der rammer hele verden. Vi er sammen om den«, siger Liselott Blixt.\n22. marts opgjorde Sundhedsstyrelsen i et statusnotat, at der sammenlagt kan frigøres 925 intensivsenge med respiratorer i det danske sundhedsvæsen. Derudover befinder der sig 116 respiratorer uden for sundhedsvæsenet på privathospitaler, universiteter og i Beredskabsstyrelsen.\nIfølge Sundhedsstyrelsens seneste opgørelse fra 31. marts er der indlagt 529 patienter med coronavirus, hvoraf de 145 modtager intensiv behandling. Kurt Espersen, der er koncerndirektør i Region Syddanmark, forklarer, at der er »rimelig kapacitet i øjeblikket«.\nRegion Syddanmark havde 30. marts 83 patienter indlagt for covid-19, hvoraf de 21 lå på intensiv og de 19 i respirator. I en spidsbelastningssituation beskriver han regionens kapacitet sådan her:\n»Der er en forventning om, at vi kan tage omkring 400 covid-patienter, og at vi derudover kan have ca. 140 på intensiv-afdelingen i respirator. Der er vi slet ikke endnu. Vi har en hel del kapacitet. Det betyder, at vi så laver noget andet på nuværende tidspunkt«, siger Kurt Espersen.\nJakob Kjellberg, professor i sundhedsøkonomi ved Det Nationale Forsknings- og Analysecenter for Velfærd, siger, at vi i Danmark forhåbentlig ikke får brug for at udnytte sundhedsvæsenets fulde kapacitet til coronapatienter. Men han vil heller ikke afvise det, fordi antallet af indlagte fortsat ventes at stige.\n»Mange andre steder i Europa er helt klart ikke i nærheden af at have det, de skal bruge i kapacitet. Men så er det et politisk spørgsmål, i hvilken grad man vil omfordele det«, siger han.\nDet drejer sig om behandling for andre sygdomme samt optræning af personale til håndtering af værnemidler, smittefare og behandling af intensivpatienter og covid-19-patienter.\nUdenrigsminister Jeppe Kofod (S) oplyser i en mail, at Danmark vil »se nærmere på det« i tilfælde af anmodninger fra andre lande. Han fastslår, at »vores førsteprioritet er at sikre, at det danske sundhedsvæsen er bedst muligt gearet til at håndtere den indenlandske situation«.\nRegeringen vil dog ikke afvise bidrag, hvis der viser sig ledig kapacitet på et senere tidspunkt.\n»Det er dog for tidligt p.t. at sige noget konkret om«, udtaler udenrigsministeren."}
{"date":"2020-03-31T21:18:26+02:00","url":"https://politiken.dk/search/art7733266/Ja-man-m%C3%A5-gerne-tage-gennem-Sverige-til-Bornholm","author":"Mette Guldagger","title":"\n      I sommerhus på solskinsøen i påsken?\n      Ja, man må gerne tage gennem Sverige til Bornholm","text":"»Bliv eventuelt i bilen på færgeoverfarten mellem Ystad og Rønne – og husk et tæppe, for der kan være koldt«.\n»Nej, du kommer ikke i karantæne, fordi du har været igennem Sverige«.\n»Og ja, det er tilladt at bo i sommerhusene«.\nDer bliver svaret på mange spørgsmål fra Bornholmslinjen og turistkontorerne på øen, som plejer at tage hånd om tusindvis af turister fra både ud- og indland hen over påskeferien.\nSom en del af Danmark, der oftest nås via Ystad i Sverige, blev Bornholm særligt udsat, da Udenrigsministeriet lukkede grænserne. Mange af de sædvanlige gæster blev i tvivl, om de overhovedet må rejse ind, siger Pernille Kofod Lydolph, direktør i turismeorganisationen Destination Bornholm.\n»Det har givet anledning til en del uro. Mange har ringet for at spørge: Kan og må jeg, eller må jeg ikke rejse? Statsministerens udmelding om, at man opfordrer til ikke at rejse mellem landsdelene har været svær for dansk turisme, fordi gæsterne er blevet i tvivl om, hvad der præcis lå i den opfordring, og om der var tale om et forbud. Det er ikke mindre svært for os at informere om, når vi bor på en ø i Østersøen, hvor man oftest tager over Sverige for at komme til øen«, siger Pernille Kofod Lydolph.\nHun understreger samtidig, at Destination Bornholm loyalt har gengivet budskabet om ikke at rejse unødigt mellem landsdelene til dem, der har kontaktet organisationen.\nMange aflyser sommerhusopholdet\nI påsken er der typisk mange gæster på Bornholm, men i år forventer Destination Bornholm, at der kun kommer 30-35 procent af de sommerhusgæster, der normalt nyder ferien på klippeøen.\nEn del af dem vil være folk, der har fast sommerhus. Mange sommerhusbookinger er aflyst.\nLigesom i resten af Danmark er der lukket ned for restauranter, museer, cafeer og andre forlystelser, hvor mange samles på en gang.\nEn del bornholmere er bekymrede for de gæster, der måtte komme. Blandt andet opfordrer Hanne Nimskov fra Svaneke statsminister Mette Frederiksen (S) til at lukke Bornholm ned i påsken i den lokale avis tidende.dk. Andre ytrer på de sociale medier, at de er bange for, at påskegæster vil bringe mere coronasmitte til øen. Indtil i denne uge har Bornholm været det sted i landet, hvor færrest var smittet, men nu er smitteantallet begyndt at bevæge sig opad.\nPernille Kofod Lydolph peger på, at det især handler om, at man som gæst overholder de samme regler for hygiejne og afstand, som man også skal derhjemme.\n»Det er en svær drøftelse at have, for det handler jo meget naturligt om, at folk er bange, og at vi alle bekymrer os om vores nærmeste og det samfund, som vi er en del af. Hvis man som gæst vælger at besøge øen, og det er jo et valg, den enkelte må tage selv, så opfordrer vi til, at man gør som myndighederne foreskriver: holder afstand, vasker hænder tit, hoster i ærmet og så videre«, siger hun.\nSelv om typiske turistattraktioner og restauranter er lukkede, skæpper turisternes indkøb i den almindelige detailhandel også i den lokale kasse. Detailhandelen står for 30 procent af Bornholms samlede turistindtægter.\nSverige er transitland\nSverige lukkede sine grænser i 30 dage fra 19. marts, men det gælder ikke for personer, der rejser mellem Sverige og Danmark.\nDerfor kan både lokale og eventuelle turister stadig tage Bornholmslinjens hurtigfærge fra Ystad, Hverken den, eller natfærgen fra Køge, er omfattet af statsministerens opfordring til at undgå kollektiv transport i myldretiden. Men der er naturligvis mange ændringer og hygiejneregler på de to færger.\nFørst og fremmest er der langt færre rejsende, end der er normalt, fortæller pressechef ved Bornholmslinjen, Jesper Maack.\nI påsken sidste år tog omkring 30.000 passagerer med ruten Ystad-Rønne, men det bliver helt anderledes i år, forventer han.\n»Vi har sat alle billetter frem til 13. april fri (sidste dag i påsken, red.), så folk kan flytte deres afgang, og det kan vi se, at de gør i stort tal. Derudover er der mange passagerer, som ganske i enkelt ikke møder op. Det gælder måske 50 procent af dem, der har bestilt billet«, siger Jesper Maack.\nBornholmslinjen skal sejle, men har skåret ned. Både på antallet af afgange og på, hvor mange passagerer, der er plads til på en afgang. Normalt er der plads til 1.400, men nu tillader man kun 600 passagerer ombord. Desuden er der blevet dispenseret, så bilisterne kan blive i bilerne på overfarten, hvis de ønsker det.\n»Det er der nu ikke så mange, der gør, der er måske fem-ti biler per gang. Det er ikke så behageligt, der kan være koldt på det åbne dæk, og man må ikke have motoren tændt. Og jeg tror, at folk oplever, at der er virkelig god plads på færgen«, siger Jesper Maack.\nMilliontab i april\nAlene i april kommer faldet i turismen til at koste Bornholm 49 millioner kroner og 25 faste stillinger, viser en beregning, som Destination Bornholm har foretaget sammen med Center for Regional- og Turismeforskning.\n»Det er et minimumsscenarie, for tallene er beregnet, før regeringens lockdown blev forlænget, og fordi ikke-kommercielle overnatninger (f.eks. airbnb, red.) ikke er taget med«, siger Pernille Kofod Lydolph.\nHun regner med, at coronaen vil påvirke antallet af besøgende resten af året også."}
{"date":"2020-03-31T21:07:23+02:00","url":"https://politiken.dk/search/art7735027/Landets-demente-f%C3%A5r-bes%C3%B8g-af-g%C3%A5rdsangere-i-p%C3%A5sken","author":"Camilla Stockmann","title":"\n      Landets demente får besøg af gårdsangere i påsken","text":"I en massiv national lockdown, som vi oplever lige nu, er mennesker med demens nogle af de mest udsatte. De sidder afskåret fra den vigtige menneskelige kontakt i deres lejligheder og på plejehjem som følge af coronareglerne. Det kan forværre sygdommen.\nDerfor har Folkekirken nu lanceret et initiativ, som skal afbøde lidt af den negative effekt, som isolationen kan have. I påsken realiserer man således en række alternative påskegudstjenester under de dementes altaner og vinduer, og der vil blive sunget af »karsken bælg«, lover arrangørerne.\n»De første plejehjem gør sig allerede nu klar til at få besøg. Og vi håber, at initiativet vil sprede sig rundt om i landet. Hvem ville ikke elske at åbne vinduet på klem og høre en forårssang og en påskesalme?«, udtaler leder af Folkekirkens Videnscenter Birgitte Graakjær Hjort i en pressemeddelelse.\nHar man én gang oplevet, hvad det gør ved mennesker med demens, når sang pludselig fylder stuerne, er man ikke i tvivl om, hvilken kraft musikken har til at genskabe livsglæde.\nBag initiativet står Folkekirkens Uddannelses- og Videnscenter, og de har dannet såkaldte sangerhold bestående af præster, musikere, menighedsråd og frivillige fra landets kirker, der vil aflægge besøg på aftalte tidspunkter i påsken.\nDet hele sker efter aftale med den lokale kommunes plejehjemsledelser og ensomhedskoordinatorer."}
{"date":"2020-03-31T20:56:17+02:00","url":"https://politiken.dk/search/art7732103/S%C3%A5dan-endte-Joy-Mogensen-i-sit-livs-st%C3%B8rste-politiske-stormvejr","author":"Nikolaj Heltoft","title":"\n      Sådan endte Joy Mogensen i sit livs største politiske stormvejr","text":"Mandag aften nærmest eksploderede forhandlingerne om coronahjælp til kulturlivet, da vrede ordførere forlod møderne med kulturminister Joy Mogensen (S) og krævede dem flyttet til Erhvervsministeriet og Finansministeriet.​​​​​​​​​\nDermed fik offentligheden for alvor indblik i den tiltagende konflikt mellem Kulturministeriet og Folketingets partier om, hvordan man bedst hjælper det trængte område. Men også et usædvanligt klart indblik i, hvor svært det er at være minister uden den fornødne respekt og opbakning fra sine ordførere.\nTirsdag gav de i samlet flok fra rød til blå ministeren den hårde besked, at hun må stille op med et trecifret millionbeløb, ellers har de intet at forhandle med hende om.\nForud for kravet og sammenbruddet mandag aften var gået uger med voksende kritik fra alt fra skuespillere, billedkunstnere, teatre, museer til fra partierne på Christiansborg, som mente, at regeringen og ministeren gør for lidt for kulturen under coronakrisen.​​​​​​​​​\nFlere krævede særlige hjælpepakker af den type, som Sverige og Norge og andre europæiske lande de seneste uger har lanceret til idræts- og kulturlivet efter devisen: Der må særlige løsninger til for at redde et særligt område med særlige vilkår.\nDet havde måske været »lettere som kulturminister at kommunikere store runde tal« på den måde, medgav Joy Mogensen, som dog afviste tilgangen.\nI stedet for en særlig snedkereret kulturhjælpepakke skulle ministeriet sørge for at blive en del af de bredere pakker til støtte af virksomheder og lønmodtagere. Det var nemlig den bedste måde, har argumentet fra ministeren lydt, at sikre kulturlivets aktive og institutioner på i kroner og øre. Ministeriets opgave var at lytte til aktørerne på området og sørge for, at deres behov blev bragt til det store bord i Erhvervsministeriet og Finansministeriet.\nJoy Mogensen holdt lyttemøder med kulturlivets aktører og noterede flittigt, men ganske hurtigt efter de første hjælpepakker meldte stribevis af teatre, museer og kunstnerforbund sig alligevel på banen med kritik.\nDe fik, mente de, ikke glæde af ordningerne. Alt for mange ansatte og selvstændige i kultursektoren havde arbejdsforhold, som dårligt svarede til pakkernes kategorier, lød det blandt andet. Og en række af landets museer og teatre var i øvrigt eksplicit ekskluderet fra hjælpen, da de modtager mere end 50 procent af deres indtægter som offentlig støtte.​​​​​​​​​\nSiden lanceringen er de første pakker da også blevet justeret flere gange. I Kulturministeriets optik blandt andet på grund af det benarbejde og pres, man der har lagt. Senest glædede Joy Mogensen sig over, at det var lykkedes at sænke den kritiserede beløbsgrænse for adgang til kompensationsordningen for selvstændige til indtægter på minimum 10.000 kroner om måneden mod før 15.000. Ministeriet »knokler for at finde de bedste svar på de udfordringer, vi har tilbage«, bedyrede hun.\nEt fodslæbende ministerium\nDet møje har det dog været svært for flere kulturordførere at se nogen massiv effekt af.\n»Det er kun på grund af vores ihærdige arbejde for at få ordningerne åbnet, at de pakker overhovedet begynder at hjælpe nogle«, sagde Zenia Stampe mandag, inden ordførerkredsen gik sammen om at kræve forhandlingerne flyttet fra Kulturministeriet.\nFra ordførerne har der lydt en næsten unison karakteristik af et Kulturministerium, som mangler forståelse for og kendskab til områdets aktives arbejdsforhold. Responsen har været »fodslæbende«, som en ordfører siger, når det er kommet til at skabe overblik og producere notater om de første pakkers dækning. Det er en minister og et apparat, der har været meget lidt villige til at tage yderligere knaster op til diskussion, lyder skudsmålet flere steder.\nDerfor har flere partier undervejs snarere henlagt bestræbelserne på at vinde gehør til direkte kontakter med Erhvervsministeriet og Finansministeriet. Tirsdag i sidste uge voksede partiernes frustrationer over manglende respons til et niveau, der fik karakter af ultimatum. Hvis ikke Kulturministeriet kom med nogle konkrete bud på løsninger for henholdsvis pressede medier og en række udeståender på kulturområdet bredt, ville ordførerkredsen selv gå i aktion.\nDer blev ligeledes bag om linjerne sendt den besked til Statsministeriet fra flere partier, at hvis ikke regeringen rykkede nu, ville man i Folketinget selv tage initiativ til at forhandle aftaler på plads uden om regeringen. Lørdag kom så indkaldelsen til de forhandlinger, som altså led spektakulært skibbrud mandag og førte til kravet, at møderne flyttede ministerium\nHer er det dog i lige så høj grad regeringen i almindelighed som Joy Mogensen personligt, der står for skud. Da hun mandag mødte op til forhandlinger med et mandat på blot 12,5 millioner kroner i nye penge at forhandle hjælp til medierne for, var det en kulturminister med et meget lille spillerum stillet til rådighed af regeringstoppen centralt, mener kulturordførerne. I deres øjne har kulturområdet generelt lav prioritet under S-regeringen.\nDet seneste år har da også budt på flere hårde træfninger.\nFørst kom et finanslovsudspil uden den fulde afskaffelse af omprioriteringsbidraget på kulturområdet, som Socialdemokratiet ellers havde støttet inden folketingsvalget. Den måtte støttepartierne selv kæmpe i hus for at blive besparelserne kvit. Samtidig har partierne siden sommer lagt arm med den nye regering om at annullere den borgerlige nedsabling af Danmarks Radio. Også her har drøftelserne slået gnister og er flere gange gået uden om Kulturministeriets departement, når støttepartiers ledere har henvendt sig direkte til statsminister Mette Frederiksen med krav om, at der blev sat gang i de udskudte medieforhandlinger. ​​​​​​​​​\nJoy Mogensen har ifølge flere ordførere blandt både opposition og støtter generelt ikke givet grund til at tro, at hun ved egen drift kan presse vægtige løsninger for området igennem. Den konklusion blev mærkbar, da de mandag fyrede den store kanon af, der i kaliber måske kun overgås af mistillid til ministeren som sådan.\nIfølge Venstres Britt Bager havde man ligefrem brug for at »forhandle med en voksen, der har et mandat og kan tage en beslutning og kan bruge penge«.\nVåbenstilstand\nTirsdag lå forhandlingerne dog igen i Kulturministeriet, hvor der blev indgået aftaler om 141 millioner i hjælp til landets højskoler og den øvrige folkeoplysning, ligesom der blev indgået aftaler om fremrykning af udbetaling af mediestøtten, og at kunstnere støttet af Statens Kunstfond beholder deres tilskud, selv om deres projekter ikke kan føres ud i livet på grund af coronakrisen. Oprøret imod ministeren kan således umiddelbart synes at være faldet ganske hurtigt til ro.\nSpørger man kulturordførerne, er der dog snarere tale om en våbenstilstand baseret på den klare forventning, at regeringstoppen nu udstyrer Joy Mogensen med et helt anderledes stort beløb at forhandle om. Her forventer man omkring 200 millioner kroner til medierne og op til en hel milliard til kulturen i øvrigt. Møder hun op med meget mindre, er der ingen grund til at forhandle med hende, lyder det.\n»Det lader til, at regeringen har forstået budskabet, at der er brug for trecifrede millionbeløb. Hvis det er rigtigt, kan vi fortsætte forhandlingerne i Kulturministeriet«, som Enhedslistens medieordfører, Søren Søndergaard, udtrykker positionen.\nImens har man omkring regeringstoppen talt dramaet ned. Her ses forløbet som udtryk for om ikke helt, så næsten almindelige forhandlingsdynamikker med nogle meget selvbevidste ordførere for et meget selvbevidst område. Der bliver bestemt lyttet til Joy Mogensen centralt, lyder det. Underforstået, så mon ikke der kommer flere penge. Hvor mange, vil de næste par dage vise.\nImens ser Kulturministeriets hidtidige insisteren på, at det først og fremmest er gennem de brede samfundspakker, at også kulturlivet skal hjælpes under coronakrisen, efterhånden mere end almindeligt flosset ud i kanten.\nNår det kommer til den konkrete hjælp i kroner og øre, vil det dog en rum tid endnu være ganske svært at sammenligne resultatet med de runde milliarder, som området har fået i særlige hjælpepakker i Sverige og Norge. Omfanget af de første danske pakker vil nemlig først vise sig, når det en dag kan gøres op, hvor mange der har søgt dem og fået adgang til dem.\nHvad forløbet kommer til at betyde for ministerens forhold til hendes område, må vi også vente med at få svar på. Tiden er ikke til »selvanalyse«, men til at få lavet de nødvendige ændringer, har hun bedyret. ​\n​"}
{"date":"2020-03-31T20:55:27+02:00","url":"https://politiken.dk/search/art7735071/I-flere-politikredse-er-antallet-af-uheld-er-faldet-markant","author":"Søren Astrup","title":"\n      Der er færre biler på vejene:\n      I flere politikredse er antallet af uheld er faldet markant","text":"Trafikken er ikke gået i stå under coronakrisen.\nDer er bare meget mindre af den: Tal fra Vejdirektoratet viser en nedgang i mængden af biler på lige knap halvdelen, siden nedlukningen af landet gik i gang den 11. marts.\nDe første par dage efter forsvandt, hvad der svarer til hver tredje bil fra trafikken. Det steg hurtigt, så en trafikmængde svarende til hver anden bil i dag ikke er ude at køre.\nUheldstal er halveret\nDet har sine steder en fordel: I Østjyllands Politi er antallet af uheld og ulykker faldet mærkbart sammenlignet med sidste år på samme tid. En hurtig optælling for Politiken viser, at hvor der sidste år var 101 registrerede uheld i perioden fra 11. marts til 30. marts, så har der i år blot været 39 ordinære uheld, der ikke indebærer narko- eller spirituskørsel.\nFyns Politi har også kigget på udviklingen. Sidste år var der 108 uheld i perioden fra midten af marts og frem mod månedens udgang med motorkøretøjer. I år har der været 40 uheld. Midt- og Vestjyllands Politi har også set en halvering af ulykkestallene.\nPladsen på vejene lokker fartsyndere frem\n»Vor oplevelse er, at der nu er blevet plads til at køre lidt hurtigere - og det benytter nogle sig af. Men vore fartkontrolvogne er ude at måle«, siger vicepolitiinspektør Heine Hansen fra Østjyllands Politi.\nOg der er da også god grund til at holde øje med de trafikanter, der er tilbage på vejene. En enkelt bilist drønede forbi en målevogn ved sønderjyske Skærbæk med 217 km/t på et sted, hvor fartgrænsen er 80 km/t. Den voldsomme hastighedsovertrædelse skete forrige fredag, men først nu er bilisten opsporet. Han kørte i en andens bil. Og kan nu se frem til mindst et halvt år uden kørekort.\nIkke alle ser et fald i ulykkestallene\nIkke alle politikredsene har endnu opgjort ulykkestallene for de seneste par uger.\nMen nogle ser trods den mindskede trafik fortsat ulykker. Midt- og Vestsjællands Politis betjente må stadig rykke ud til »forholdsvis mange« uheld, hvor der er sket spirituskørsel eller forekommet soloulykker eller vigepligtsulykker.\n»Vi kan godt mærke i bybilledet og på motorvejene, at der er færre bilister. Men at sige, at nu sker der færre uheld og er færre spiritus- og narkopåvirkede bilister er for tidligt at konkludere«, oplyser politiassistent Martin Bjerregaard.\n»Det er ikke sådan, at færdselsulykkerne er fuldstændigt væk fra vore døgnrapporter. Overhovedet ikke«, understreger han."}
{"date":"2020-03-31T20:40:15+02:00","url":"https://politiken.dk/search/art7734073/Jeg-vil-skide-p%C3%A5-om-man-er-ung-gammel-gul-eller-gr%C3%B8n-et-liv-er-et-liv-og-det-skal-ikke-ofres-for-v%C3%A6kst","author":"Hanne Skovby","title":"\n      Journalist:\n      Jeg vil skide på, om man er ung, gammel, gul eller grøn - et liv er et liv, og det skal ikke ofres for vækst","text":"En ny tendens breder sig. En tanke om, at det på længere sigt bedre kan betale sig at holde samfundsøkonomien kørende og så tage de slag, dvs. dødsfald, som epidemien forårsager. Der ryger nok nogle i svinget, men statistisk flest gamle og syge. Og hvorfor så bremse samfundsvæksten? Det vil jo ramme langt hårdere på sigt.\nPå det, som økonomer kalder et rationelt grundlag, skal jeg ikke bestride, at det er korrekt. Vi kan helt sikkert opretholde arbejdspladser, virksomheder, boligpriser og vores egen privatøkonomi, hvis vi går tilbage til hverdagen og dropper de aktuelle restriktioner. Kynisk set kunne vi måske endda spare lidt på plejehjemspladser og sænke topskatten. Win-win.\nMen et liv er et liv. Og så vil jeg skide på, om man er ung, gammel, sort, hvid, gul, grøn, blå, mand, kvinde, noget helt tredje, og om man er tredje generation fra Thyregod eller Istanbul. Den holdning er undfanget i min hverdag, hvor jeg omgås familie, venner, naboer, folk på gågaden og ham den lokale, der sidder med dåseøllen på bænken og altid er garant for en god snak, mens jeg venter på bussen. Og som tilbyder sin sidste pils, hvis den bus er forsinket. Der er ingen af dem, jeg vil ofre til den her epidemi for at gøre det nemmere for os andre at komme ud på den anden side.\nOg hvad nu, hvis den næste epidemi viser sig især at ramme og smitte børn, vil I så være lige så villige til at ofre jeres egne unger for samfundsøkonomiens skyld?"}
{"date":"2020-03-31T20:29:17+02:00","url":"https://politiken.dk/search/art7735739/%C3%86ldre-og-s%C3%A5rbare-skal-vaccineres-mod-lungebet%C3%A6ndelse","author":"Corona­virus","title":"\n      Ældre og sårbare skal vaccineres mod lungebetændelse","text":"Folketingets partier og regeringen har tirsdag aften vedtaget en ny vaccinationspakke, der blandt andet tilbyder gratis vaccination mod lungebetændelse til risikogrupper og alle over 65 år.\nDet skriver Sundheds- og Ældreministeriet i en pressemeddelelse.\nVaccinationspakken skal reducere antallet af sårbare patienter, som rammes af andre alvorlige infektionssygdomme.\nDermed skal den medvirke til at forhindre, at sundhedsvæsen overbelastes under udbruddet af coronavirus i Danmark.\nRegeringen er sammen med et enigt Folketing derfor nået til enighed om en bred indsats for vaccination af ældre, sårbare grupper og sundhedspersonale.\nDen skal sikre, at færre af de mest sårbare patienter rammes af en alvorlig infektionssygdom såsom pneumokoksygdom, der kan medføre lungebetændelse og i nogle tilfælde blodforgiftning og hjernehindebetændelse.\nDerudover indeholder pakken gratis vaccination mod influenza til sundhedspersonale samt til flere personer i risikogrupper.\nDesuden fortsætter muligheden for gratis kighostevaccination til gravide.\nMålet er en 75 procents tilslutning\nMålet med vaccinationspakken er at nå 75 procents tilslutning for både pneumokokvaccination og influenzavaccination.\nDet svarer til en forøgelse på omkring 50 procent i forhold til den nuværende deltagelse i vaccination mod influenza.\nDe første vacciner vil blive leveret i april og skal tildeles de mest sårbare grupper.\nDet vil sige, at det først er beboere på plejehjem og ældre over 65 år med fysiske lidelser som eksempelvis kronisk lungesygdom, der bliver vaccineret.\nTil efteråret vil alle ældre over 65 år samt særlige risikogrupper også blive tilbudt vaccination mod pneumokokker.\nVaccinationerne vil blandt andet kunne fås hos egen læge.\nDerudover opfordrer Sundheds- og Ældreministeriet kommunerne til i højere grad at tilbyde beboere på plejehjem at blive vaccineret, hvor de bor."}
{"date":"2020-03-31T20:21:54+02:00","url":"https://politiken.dk/search/art7735738/E-avisen-1.-april","author":"Kim Frydensberg","title":"","text":""}
{"date":"2020-03-31T20:05:45+02:00","url":"https://politiken.dk/search/art7727073/Et-levet-liv-er-v%C3%A6rd-at-d%C3%B8-for","author":"Per Munch","title":"\n            Hans-Wiggo Knudsen blev 75 år:\n            Et levet liv er værd at dø for","text":"Nuuk, 18. marts 1973. Søndagsjazz med et lokalt orkester. Der var kun to måneder, til tømrersvenden fra Næstved kunne få en skattefordel og dermed rejse hjem med en solid pung efter nogle år som håndværker i storebroderens firma i Sydgrønland. Sådan skulle det ikke gå.\nHans-Wiggo Knudsen eller ’HW’, som folk kaldte ham, bød Nanna fra Sydgrønland op.\nHun var lærerstuderende i byen og kom fra Igaliko, en lille fåreholderbygd nær Narsaq, som i dag har 28 beboere, hvoraf Nanna sagtens kunne have været en af dem. Men så mødte hun Hans-Wiggo.\n19. marts i år sagde hun farvel til ham. Over Facetime.\nDe fik 47 år og 1 dag sammen.\nFødt social\nNogle mennesker bliver født sociale. Andre kan ikke undgå at blive det.\nHans-Wiggo Knudsen var sidste barn i en flok på 8. Familiens baghave stødte op til en anden, hvor man 11 dage tidligere var blevet beriget med babyen Preben Sten Jensen. Begge var undfanget under Anden Verdenskrig bag mørkelægningsgardiner, hvor folk, ifølge Hans-Wiggos standardbemærkning, havde tid til at lave ordentlige børn.\nSnart fandt mødrene ud af, at det var lettere bare at proppe de to op i den samme barnevogn.\nDe blev begge døbt i Herlufsholm Kirke ved Næstved, kom i samme skole, samme klasse og blev konfirmeret sammen. Det er også her, Hans-Wiggos urne skal sættes ned ved en mindehøjtidelighed, når coronaen letter.\nKonfirmationen gav adgang til det forjættede liv, som alle de store søskende dyrkede med kajakroning på kanalen, der altid var isfri på grund af stor tilstrømning gennem Susåen.\nDe to drenge, der havde delt barnevogn, voksede som teenagere symbiotisk sammen i den lange, slanke dobbeltkajak i mørkebrunt lakeret træ.\nDe unge, der nu også begge var kommet i tømrerlære, roede fra alt og alle. Elegant skød de gennem søblik med stævnen som toppen af et skummende V, når de passede træningen efter en lang dag med lægtehammeren.\nDe blev nordiske mestre, først som juniorer, så seniorer. Og de fik billetten til OL i Tokyo i 1964. Senere fortsatte Hans-Wiggo til OL i Mexico med firerkajak, dog uden at nå podiet.\nTil gengæld erklærer Preben Sten Jensen sin gamle ven som uofficiel verdensmester i disciplinen livslange relationer. En ven for livet. En god familiefar, også for de 26 fætre og kusiner, og hvem der ellers måtte komme i problemer. En, der altid hjælper og stiller op.\n\nPå ski i Sisimiut\nHans-Wiggo Knudsen læste videre til bygningskonstruktør – ligesom vennen Preben i øvrigt. Og i 1970’erne, da han havde mødt Nanna, slog han sig ned i Grønland og kom med i ejerkredsen af entreprenørvirksomheden Permagreen, der byggede boliger, børnehaver, sygehuse og fabrikker i Grønland.\nI de år stiftede han familie med Nanna, de fik to børn og flyttede ind i et stort rødt træhus på klipperne i Sisimiut 320 km nord for Nuuk, hvor der altid var plads til en til ved bordet eller i gæsteværelset. Her begyndte hele familien også at dyrke langrendsski, for krop, bevægelse og naturoplevelser var centrale komponenter i livet for Hans-Wiggo Knudsen.\nI 1980 købte de også et lille byhus i rødsten i Næstved, hvor de brugte en af lejlighederne som et slags sommerhus, så de kunne holde kontakt med det store netværk fra Hans-Wiggos ungdom.\nOg det var her, de flyttede tilbage til, da de gik på pension.\nSå kom sygdommen for to år siden. Hans-Wiggo fik konstateret lungefibrose. En tilstand, hvor lungerne danner arvæv, så de bliver dårligere til at transportere ilt, hvilket giver hoste og voldsom åndenød.\nDa han i begyndelsen af marts i år efter en søvnløs uge endelig lod sig overtale til at at blive indlagt på Roskilde Sygehus, havde han kun 38 procent af sin normale lungekapacitet. Og nu var han så blevet ramt af coronavirussen, der gjorde det endnu sværere for ham at få den nødvendige ilt.\nTilgivelse per mail\nAlt det hørte hans søn Frederik Høegh-Knudsen om, mens han sad 2.450 kilometer væk i Madrid, coronaepicenter i Spanien, hvor ishockeyhallen er blevet omdannet til lighus. Her skulle den 39-årige mand tage sig af konen og sine tre børn på henholdsvis 7, 6 og 2 år.\nFrederik var fortvivlet over ikke at kunne komme til at se sin far på grund af corona. Det eneste, han kunne gøre, var at skrive en mail til sin far og forklare sin situation.\nHan var stolt af sin far. Stolt over, hvordan barndomshjemmet i Sisimiut var et sted, hvor alle kunne komme, grønlændere som danskere. Høj som lav. Alle blev respekteret, og hvis nogen havde problemer, for eksempel skilsmisse, så fik de bare lov at bo U.B. – uden beregning.\nStolt over, hvordan faderen var ’HW’ for hele byggebranchen og i byen og en vigtig drivkraft bag Sisimiuts stolthed, Arctic Circle Race, et 3-dages langrendsløb på 160 km oprindelig ad den gamle fangervej til Kangerlussuaq. Og så kaldte han sin far noget, man sjældent hører voksne sønner sige.\nMin helt.\nHans-Wiggo Knudsen svarede: »Selvfølgelig, familien først«.\nDet sidste besøg\n43-årige Pipaluk Lykke er Hans-Wiggo og Nannas ældste datter, opkaldt efter grønlandsfareren Peter Freuchens datter, , fordi de begge blev født under en forfærdelig snestorm.\nHun blev den sidste, der så sin far i live.\nPå en måde var det et held, mener Pipaluk i dag. Hvis det ikke havde været for nedlukningen af landet på grund af corona, så havde hun været rejst til Nuuk for at begynde på nyt job. Så hun er meget taknemmelig for, at hun fik muligheden for det, der viste sig at blive det sidste samvær med faderen.\nPipaluk tog beskyttelsesdragt, brillerne og de særlige handsker på.\nSygeplejersken sagde, at der godt kunne gå lidt tid, før hendes far ville være klar. Noget med nogle blodprøver. Der gik over 45 minutter, fra hun havde stået klar. Iført dragten.\nTiden trak ud, fordi Hans-Wiggo havde travlt med at forklare sygeplejersken om Grønland. Hun planlagde en tur med sin mand til næste sommer, så derfor skulle hun lige have alle de gode staldtips og se fotos deroppefra på hans mobil.\nDet var sådan, Pipaluk kendte sin far. Som en fisk i menneskehavet, travlt med at underholde, hjælpe og glæde andre mennesker.\nPipaluk mærkede den eftermiddag sin far så tydeligt, og hun føler sig overbevist om, at far også kunne mærke hendes kærlighed til ham, uanset beskyttelsesdragt og de to meters afstand til hans seng. Og hun er sikker på, at Frederik i Spanien og moderen i Næstved kunne fornemme den samme gensidige glæde og stolthed over faderens liv og grundfæstede værdier, til trods for at de rent fysisk var isoleret fra hinanden.\nHan levede efter det motto, som hans kone har skrevet på en lap på sengebordet, og som kom med i dødsannoncen sidste tirsdag: Et levet liv er værd at dø for.\nHans-Wiggo Frederik Knudsen sov stille ind uden smerter torsdag 19. marts klokken 23.58 på Roskilde Sygehus. Hans hustru blev underrettet 20 minutter inden, da hans tilstand blev forværret, men hun nåede ikke frem i tide.\nHun fik kun facetimet med ham den dag, fordi hun havde givet besøgstilladelsen fra overlægen til sin datter, Pipaluk.\nHun har haft den bedste mand at følges med gennem livet. Som troede mere på hende, end hun selv turde gøre.\nSamtalen over mobilen var rolig og udramatisk. Hans-Wiggo strålede den dag, virkede glad og ovenpå. Ingen grund til postyr. De sidste ord, de sagde til hinanden, blev:\n»Jeg elsker dig. Sov godt«."}
{"date":"2020-03-31T19:53:07+02:00","url":"https://politiken.dk/search/art7734799/Under-d%C3%A6kke-af-coronakrisen-har-Ungarn-kurs-mod-det-rene-diktatur.-EU-m%C3%A5-sige-fra","author":"","title":"\n      Politiken mener:\n      Under dække af coronakrisen har Ungarn kurs mod det rene diktatur. EU må sige fra","text":"Viktor Orban, Ungarns stærkt autokratiske regeringsleder, vil nu også bruge coronapandemien til at styrke sig selv og svække resterne af sit lands demokrati og retssikkerhed.​\nHans antidemokratiske instinkt melder sig konsekvent.\nDenne gang har Orban sikret sig nødretsbeføjelser for at imødegå spredningen af covid-19. Det har andre EU-regeringer også gjort, både vores egen regering, den britiske og den franske m.fl., men Orban skaffer sig langt videre beføjelser og undgår en udløbsdato. Fremover kan han regere per dekreter, som alene med henvisning til corona kan tilsidesætte andre love efter behov – i værste fald: Orbans behov.\nI hænderne på en demokrat kræver det parlamentarisk overvågning, en vågen opposition, en ansvarsbevidst, fri presse og navnlig en garanti for udløb.\nI hænderne på en autokrat med diktatoriske tilbøjeligheder vil de nye beføjelser være dødsensfarlige.\nFREMOVER SKAL spredning af informationer, som Orban skønner problematiske, kriminaliseres med op til fem års fængsel for at »beskytte offentligheden«. ​\nOppositionen i Ungarn frygter, at det kan føre til tilbageholdelse af kritiske mediefolk, hvis de anfægter Orbans indsats mod corona, fordi regeringen med de nye regler kan beskylde dem for at skabe uhensigtsmæssig panik.\nOrban har allerede tidligere lagt bånd på friheden for det ungarske civilsamfund. Han har begrænset domstolenes uafhængighed og svækket mediefriheden.\nOfficielt skal de beføjelser, Victor Orban har skaffet sig ved hjælp af sit parti, Fidesz, der kontrollerer parlamentet, alene tjene til at beskytte mod coronavirus. Men ligesom de nødretsbeføjelser, han skaffede sig i 2016 for at begrænse asylansøgeres rettigheder, er hans nye coronabeføjelser uden deadline.\nDet er ikke et tilfælde. Tværtimod: Det vidner om hans udtalte og meget tydelige mangel på demokratisk rygrad.\nFor Ungarn er det en ulykke. For EU bør det være uantageligt. Det demokratiske fællesskab bør ikke kunne leve med, at magthavere i medlemslande sætter retssikkerhed og demokratiske spilleregler ud af kraft.\nMedlemmer af EU-Parlamentet har derfor bedt EU-Kommissionen om at tjekke foreneligheden af Ungarns nødretslove med EU’s værdifællesskab. Svaret bør være enkelt: Nej."}
{"date":"2020-03-31T19:52:04+02:00","url":"https://politiken.dk/search/art7735023/Michael-Jacksons-ven-Hans-forhold-til-b%C3%B8rn-var-...-m%C3%A6rkeligt","author":"Lotte Thorsen","title":"\n      Michael Jacksons ven: Hans forhold til børn var ... mærkeligt ","text":"»Jeg sagde lige ud til ham, at jeg syntes, det var mærkeligt. Men det er aldrig faldet mig ind, at det skulle være seksuelt. Jeg sagde bare til ham: Vi er begge i 20’erne, hvorfor har du en ven på 12 år? Det ville jeg ikke selv have«.\nSådan siger Michael Jacksons ven, den amerikanske journalist J. Randy Taraborrelli, om den afdøde sangers forhold til børn i en ny dokumentar på BBC2, The Real Michael Jackson’, skriver The Independent.\nJ. Randy Taborrelli har skrevet tre bøger om Michael Jackson og har kendt stjernen, siden han var 16 år.\nTaraborrelli fortæller i dokumentaren om første gang, han så Michael Jackson, der på det tidspunkt selv var i 20’erne, lege med en 12-årig dreng.\n»Jeg gik ud i hans gård og så, hvordan Michael og den 12-årige dreng grinede og rullede rundt på basketball-banen og sloges. Det var så usædvanligt, at jeg spurgte ham hvorfor.\n»Fordi jeg kan lide ham, han er sjov, og han er god skuespiller og jeg kan lære ham, hvordan underholdningsbranchen fungerer«, svarede han«.\nSelv om det undrede Taraborrelli, at Jackson hang ud med børn, siger han også i dokumentaren, at han har svært ved at tro på de anklager om seksuelt misbrug af børn, der blev rejst mod stjernen af Wade Robson og James Safechuck i dokumentaren ’Leaving Neverland’ fra 2019.\n»Men jeg så heller ikke dokumentaren med et åbent sind, jeg var forudindtaget. Jeg ved ikke, hvordan nogen, der kendte Michael, skulle kunne se den dokumentar med et åbent sind«, siger han ifølge The Independent.\nI ’The Real Michael Jackson’ siger dokumentaristen Jacques Peretti, at de to mænd, der beskylder Michael Jackson for at have misbrugt dem seksuelt, da de var børn, lyder, som om de taler sandt i ’Leaving Neverland’. Og Taraborrelli svarer:\n»Sådan ville jeg nok også have tænkt, hvis det ikke var Michael, de talte om«.\nI ’Leaving Neverland’ fra 2019 fortæller Wade Robson og James Safechuck i detaljer, hvordan Michael Jackson misbrugte dem, da de var børn. Jacksons familie har afvist anklagerne.\nMichael Jackson blev anklaget for seksuelt misbrug af børn i 1993-1994 og 2003-2005. Den første sag endte med et forlig, mens musikeren blev frifundet ved den anden retssag."}
{"date":"2020-03-31T19:36:58+02:00","url":"https://politiken.dk/search/art7732501/Hvis-vi-%C3%B8del%C3%A6gger-biodiversiteten-og-producerer-og-slagter-stadig-flere-dyr-vil-vi-f%C3%A5-flere-sygdomme-at-k%C3%A6mpe-med","author":"Thomas Søbirk Petersen og Rune Klingenberg","title":"\n      Eksperter:\n      Hvis vi ødelægger biodiversiteten og producerer og slagter stadig flere dyr, vil vi få flere sygdomme at kæmpe med","text":"Ifølge en gammel myte fra Cherokee-indianerne var der engang konflikt mellem mennesker og andre dyr, og dyrene besluttede sig for at give mennesker en række sygdomme som gengæld for dårlig behandling. ​\nSom så mange andre af den slags historier rummer myten en eller anden grad af sandhed. Mange af de sygdomme, vi plages af som mennesker, kommer nemlig fra andre dyr. Ebola, SARS, aids, kopper, mæslinger og coronavirus er således alle eksempler på potentielt dødelige infektionssygdomme, der har deres udspring fra dyr.\nVirus, der ikke behøver at være farligt for dyr, kan nemlig være meget sundhedsskadeligt for mennesker, når vira muterer og finder en ny vært i mennesket. WHO estimerer eksempelvis, at omkring 60 procent af vores sygdomme og 75 procent af de nye sygdomme, der kommer til, stammer fra andre dyr. Og ligesom i den indianske myte bunder disse sygdomme ofte i den måde, vi systematisk tilsidesætter dyrs interesser til fordel for os selv.\nDet ser også ud til at være tilfældet denne gang, hvor coronavirus tilsyneladende har spredt sig via et kinesisk wet-marked. Det er et (typisk velbesøgt) marked, hvor man kan købe levende dyr, der aflives og slagtes på stedet. Blandingen af blod, ekskrementer og andre sekreter fra en lang række forskellige dyr udgør imidlertid et miljø, der optimerer risikoen for virusspredning mellem mennesker og dyr.\nDen slags markeder er ikke bare sundhedsfarlige, men også meget kritisable fra et dyreetisk perspektiv. En del af de dyr, der bliver solgt, er eksempelvis truede dyrearter, og dyrene på markedet bliver generelt transporteret og udstillet i ekstremt små bure.\nDet er ikke første gang, at den slags sygdomme har spredt sig gennem wet markets. Det var for eksempel også tilfældet med SARS og MERS.\n​\nProblemer med sygdom og smitte mellem mennesker og andre dyr er imidlertid ikke begrænset til markeder for vilde dyr i fjerne egne af verden. ​\nMange sygdomme kommer eksempelvis fra dyrene i landbruget. For en del år tilbage var det salmonella, der huserede i Danmark, og Creutzfeld-Jakobs sygdom skabte frygt i Europa. Og i 2009 oplevede vi en pandemi af svineinfluenza.\nFlere alvorlige sygdomme som for eksempel mæslinger kommer fra køer, og vi kan forvente, at hvis vi forsætter med at producere, dræbe og slagte dyr i større og større omfang, vil vi få flere sygdomme at kæmpe med.\nSygdomme trives som bekendt, når mange individer opholder sig sammen på lidt plads, og smitte mellem mennesker og dyr trives, når vi går tæt op og ned af hinanden. Dyrehold er derfor en væsentlig faktor, når det handler om sygdomsudbrud og smitte mellem mennesker og andre dyr.\nMen problemet strækker sig umiddelbart videre endnu. For det handler ikke kun om markeder med vilde dyr og dyrene i landbruget. Det handler også om den måde, vi påvirker dyrene i det fri.\nNår vi rykker ind på dyrenes levesteder, ser vi nemlig flere tilfælde af smitte mellem mennesker og andre dyr. Det skyldes tilsyneladende ikke kun, at vi kommer mere i kontakt med dyrene i det fri, og at de kommer mere i kontakt med os i vores byer. Det skyldes antageligvis også (til en vis grad) tab af biodiversitet på grund af menneskelig påvirkning.\nNår diversiteten i et område falder, er der nemlig færre dyr, som eksempelvis smittebærende myg og tæger kan spise af, og så vender de sig mod os for et måltid.\nFaldende biodiversitet kan også efterlade visse smittebærende dyr såsom rotter uden større konkurrence, hvilket ligeledes kan medføre en større risiko for smittespredning mellem mennesker og andre dyr.\nDerudover mener visse forskere, at vores ødelæggelse af dyrenes levesteder skaber isolerede områder i landskabet, hvor sygdomme kan udvikle sig hastigt, hvilket også øger risikoen for smitte mellem mennesker og andre dyr.\nUanset hvad er der meget, der tyder på, at vores beslaglæggelse af store naturområder også spiller en rolle i overførslen af farlige sygdomme mellem mennesker og andre dyr.\n​\nNår pandemier rammer os, skal vi selvfølgelig prøve at formindske deres udbredelse ved social distancering og øget hygiejne. Vi skal forske i, hvordan vi får befolkningen med på disse tiltag, og vi skal også forske i, hvordan vi bedst kan behandle dem, der er syge af eksempelvis coronavirus. Vi skal naturligvis også udvikle vacciner. ​\nMen når vi har reddet stormen af, bør vi også fokusere intenst på, hvordan vi kan forebygge disse dødelige sygdomme. Og her kan en bedre dyreetik hjælpe os langt hen ad vejen. En dyreetik, der værner meget mere om dyrs interesser, deres habitater og den naturlige diversitet.\nEn vej at gå her er, at vi stopper eller i hvert fald formindsker vores forbrug af produkter fra dyr. Således kan vi både mindske kontakten til andre dyr og få frigivet mere jord til vilde dyr og konservering af økosystemer. I øjeblikket bruger vi nemlig størstedelen af vores jord på at dyrke foder til dyr – dyr, som vi så spiser.\nGivet de negative konsekvenser ved dødelige pandemier som eksempelvis coronavirus, er det ikke svært at argumentere for, at vi har en væsentlig pligt til at forebygge den slags udbrud gennem vores kost, ligesom vi eksempelvis har en pligt til at vaske hænder for at standse smittespredning.\nSkal man tro den indianske myte, findes en del af løsningen da også i planterne. Det var nemlig ved planternes hjælp og ved en bedre behandling af dyrene, at mennesket undslap de værste sygdomme. I dag har vi igen brug for planternes hjælp, hvis vi vil minimere risikoen for flere pandemier. Og vi har også brug for en langt bedre behandling af dyrene, hvis vi vil sikre os bedst muligt mod nye sygdomme i fremtiden."}
{"date":"2020-03-31T19:14:18+02:00","url":"https://politiken.dk/search/art7726767/%C2%BBVi-g%C3%A5r-ikke-fra-hinanden-vel-Morten%C2%AB","author":"Morten Sabroe","title":"\n      Morten Sabroes ægteskab knirker:\n      »Vi går ikke fra hinanden, vel, Morten?«","text":"OBS: Læs første afsnit af Morten Sabroes corona-essay her.\n»Do, ved du, hvor mit dankort er?«.\nHun sad bøjet over computeren, dybt koncentreret. Hun var inde på en side med udstyr til heste, der var fare på færde.\n»Hva’? Ved du, hvor det er?«.\nIntet svar. Det var ellevte dag, vi var i isolation, jeg havde ikke set mit dankort, siden Do købte ind første gang. Hun har det med kreditkort, som andre har det med kokain, har hun først fået fat i et, har hun svært ved at slippe det. Hun har tre heste, Kenzo, Viggo og Isfin. De er ikke billige. Alene i hø, wrap og halm koster de en formue.\nUd over hestene har vi to staldkatte, Edvard og Fanny, to langhårede kaniner, Quinoa og Pjoske, og fire katte, Krudtmor, Lillepølse, Hummer og den nye diva, den norske skovkattekilling Gnufle, der alle lever et liv på første klasse og af samme grund helt er holdt op med at spise mus. Ranchen er en luksuswellnes for dyr. Dos principper med heste hedder horse in harmony. I hendes verden er der ikke noget, der hedder husband in harmony.\nHun var helt væk i siden med hesteudstyr.\n»Jeg spurgte dig om noget«.\n»Hvad spurgte du mig om?«.\n»Mit dankort. Jeg kan ikke finde det«.\n»Og så vil du have, at jeg skal finde det for dig?«.\nHun så ikke op fra skærmen. Jeg var reduceret til en dankortmaskine uden penge.\n»Du havde det med i Meny«.\n»Det er flere dage siden«.\n»Jeg kan ikke huske, om jeg fik det tilbage«.\n»Nej?«.\n»Nej«.\nTil salg: To børn. Som nye\nDer blev stille mellem os. Der er ting, man skal holde for sig selv, når man er spærret ind i lang tid sammen. Man skal ikke løfte stemmen og tale hårdt til sin partner. Har man lyst til at skrige, skal man grine, men ikke for højt og ikke for længe. Hvis man har på fornemmelsen, at ens hustru er ved at opgradere ranchen til et femstjernet dyrehotel, skal man glæde sig over initiativet og bestille et enkeltværelse med swimmingpool.\nI det hele taget skal man for at kunne klare isolationen uden at blive voldelig vise sider af sig selv frem, som man ikke rummer. Ved morgenbordet havde jeg læst en artikel i The New York Times højt for Do. Den beskrev hvordan parforholdene, ægteskaberne og familierne blev sat på den mest nådesløse prøve under indespærringen: Børn prøvede at flygte, karrierer brød sammen, ægteskaber krakelerede, par, der havde besluttet at gå fra hinanden, blev spærret inde sammen, på Twitter skrev en far:\nTil salg: To børn. Som nye.\nEn børnepsykolog, Jennifer Johnston-Jones, sagde: »Det vil blive værre og værre. Efter en naturkatastrofe vender man tilbage til normal, efter det her vil der ikke være noget normalt«.\n»Vi går ikke fra hinanden, vel, Morten?«, sagde Do, da jeg havde læst artiklen.\n»Ikke før coronavirussen er væk«, sagde jeg. Desuden skulle jeg først have mit dankort tilbage.\n»Du er sød«, sagde hun. »Jeg elsker dig. Jeg håber, du finder dit dankort«.\n»Jeg elsker også dig. Jeg kører ned til Meny og hører, om de har fundet det«.\n»Du må ikke køre nogen steder! Du er i karantæne! Jeg kører. Jeg skal lige bestille … jeg mener, se noget her«.\nJeg begyndte at skære tænder.\n»Jeg går en tur«.\n»God idé, så får du ikke brug for dit dankort så længe«.\nDet skal være løgn\nJeg gik ud i det strålende vejr. Landskabet var forvandlet, det var fuldt af københavnere. Der var ikke én, der havde lyttet til Mette Frederiksens opfordring om at blive væk fra sommerhusene for ikke at sprede virussen. De flygtede op til dem i store coronasværme for ikke gå amok i deres lejlighed, og nede i Meny i Hundested brød medarbejderne sammen, fordi tonen var blevet for hård. Der var ikke længere noget wonderful Copenhagen, og på Facebook skrev tv-dramatikeren Dorte W. Høgh:\n»Der er muligvis varme og sammenhold herinde på Facebook, men ude i solen hersker der en syg stemning. Alle går uden om hinanden, ser ned i jorden, ingen stopper op, mødre hiver deres børn væk – vi er jo blevet skide bange for hinanden! Og nu spørger jeg, hvad kan vi gøre for at undgå at blive socialt traumatiseret og menneskeligt ludfattige af det her?«.\nJeg standsede op og så de københavnske coronasværme bevæge sig gennem landskabet. Så så jeg ud over havet. Jeg rankede min ryg. Jeg mærkede noget spire i mig. Det var ikke et dankort, snarere en rose.\nDet skal være løgn, sagde jeg til mig selv. Så tog jeg telefonen og pluggede propperne i ørerne og satte Bette Midlers ’The Rose’ på. Midler er det bedste mest livskraftige og opbyggende, jeg ved. Jeg skrålede med:​\nWhen the night has been too lonely\nAnd the road has been too long\nWhen you think that life is only\nFor the lucky and the strong\nJust remember in the winter\nFar beneath the bitter snow\nLies the seed that with the sun’s love\nIn the spring becomes the rose.​\nJeg elskede Bette Midler, jeg elskede Do, og jeg elskede alle de coronasmittede københavnere.\nDa jeg kom hjem, kom Do mig glædestrålende i møde.\n»De havde det i Meny, prøv at se«, sagde hun og viste mig det. »Det ser helt ubrugt ud«.\n»Behold det«, sagde jeg. »Det klæder dig bedre end mig«.\nHun strålede som en helt ny sol.\n»Mener du det?«.\n»Det kan du bande på, jeg gør«.\n»Gud, hvor er du dejlig!«, sagde hun og skyndte sig hen til siden med hesteudstyr. Jeg åbnede en flaske champagne, skænkede to glas og sagde: »Velkommen til den nye verden, skat, den gamle er død!«."}
{"date":"2020-03-31T19:08:40+02:00","url":"https://politiken.dk/search/art7735442/%C2%BBBag-de-h%C3%A5rde-ord-h%C3%B8rte-jeg-kun-at-jeg-er-s%C3%A5-utrolig-heldig-at-have-ordf%C3%B8rere-der-br%C3%A6nder-for-det-her-omr%C3%A5de%C2%AB","author":"Torben Benner","title":"\n      Kulturministeren efter massiv kritik: \n      »Bag de hårde ord hørte jeg kun, at jeg er så utrolig heldig at have ordførere, der brænder for det her område«","text":"Kulturminister Joy Mogensen (S) har været ude i sit livs politiske stormvejr den seneste uge. Det kulminerede mandag med, at et flertal i Folketinget ville have flyttet alle fremtidige forhandlinger om hjælpepakker til kulturen væk fra hende.​​​​\nMen efter et nyt møde tirsdag har ministeren fået en chance til. Og hun er fuld af optimisme.\n»Fordi kulturlivet er så svært at putte ind i et regneark, er det bedst, hvis det bliver forhandlet og behandlet i Kulturministeriet, hvor vi trods alt kender det bedst. Og jeg mener, at der i lyset af de forhandlinger, vi har ført i dag, er en konstruktiv stemning og en stor forståelse for, at vi skal nå i mål med det her«, siger hun.\nKravet om, at du skal ud at finde mellen en halv og en hel milliard, skræmmer dig ikke?\n»Vi er ikke færdige med at drøfte regeringens løsningsforslag endnu, så jeg kan ikke udtale mig om beløbsstørrelser, men jeg er fortrøstningsfuld, i forhold til at vi finder en løsning«.\nDesperation\nHvad siger du til, at et flertal ville have flyttet forhandlingerne væk fra dig?\n»Jeg opfatter det som udtryk for den desperation, som jeg tror griber os allesammen. Det er en rigtig hård tid, vi lever i, og der synes jeg faktisk, at det er vigtigt, at vi lytter igennem, når den desperation kommer til udtryk. Og jeg må indrømme, at bag de hårde ord, hørte jeg kun, at jeg er så utrolig heldig at have ordførere, der brænder for det her område og er optaget af så hurtigt som muligt at få overblik og få hjulpet kultur- og medielivet. Og det kan jeg til fulde tilslutte mig. Det er desværre bare sådan, at både medierne og kulturlivet ikke helt passer ind i de traditionelle regneark. Derfor tager det længere tid at få overblik og finde ud af, hvordan vi kan få det passet ind. Men det er jeg fortrøstningsfuld for, at vi får til at lykkes«.\nNoget af kritikken mod dig og Kulturministeriet går jo på, at I ikke har kunnet levere det overblik, som ordførerne har efterspurgt. Hvad siger du til den kritik?\n»Det har i hvert fald også været en øjenåbner for mig at opleve, at når vi har skullet forhandle på tværs i regeringen, så er der bare utrolig mange steder, hvor kultur- og medieverdenen skiller sig ud. Og at Kulturministeriets relation til de her institutioner i hverdagen jo ikke er på samme måde som Beskæftigelsesministeriets og Erhvervsministeriets relation til andre dele af samfundet. For vi er et tilskudsministerium. Det vil sige, at vi kigger på produktet – er det public service, er det publicistiske nyheder, er det god kunst, der skal have tilskud – og ikke så meget på processen«.\nMangel på overblik\nKritikken går jo på, at du og dit ministerium ikke vidste, hvordan kulturinstitutioner fungerer, og hvordan kunstnere arbejder. Burde I ikke have haft kendskab til det?\n»Altså i al respekt for at vi er i en krisetid, og at tingene kan blive skåret hårdt op, så har jeg ikke hørt nogen sige, at Kulturministeriet ikke ved noget som helst om kulturverdenen. Kritikken har handlet om de her kunstnere, der har en meget kombineret økonomi med mange forskellige indtægter, og, ja, vi har fået identificeret en gruppe her, som vi stadig er optaget af at hjælpe. Og der er stadig forhandlinger i de kommende dage«.​​​​\nMen kritikken fra ordførerne går jo på, at de nu på tredje uge har efterspurgt et overblik fra ministeriet af, hvad der er brug for, og hvor der er brug for hjælp. Hvorfor har I ikke givet dem det overblik?​​​​\n»Jeg kan godt forstå utålmodigheden. Og jeg vil rigtig gerne komme så hurtigt som muligt i mål med det her. Men jeg bliver nødt til at hejse det flag, at vi lige nu gennemfører lovgivning for helt vilde summer – normalt ville det tage månedsvis at gennemføre bare en af de love, som vi nu gennemfører utrolig hurtigt. Og på et eller andet tidspunkt skal vi jo også kunne retfærdiggøre over for danskerne, hvorfor nogle fik noget hjælp og andre noget andet hjælp. Og derfor skal vi i al vores iver efter at gøre det hurtigt og godt og få hjulpet alle være sikre på, at vi gør det på en måde, så der ikke kommer et rigtig stort efter-slagsmål«.\nNye udspil på vej\nEt af de konkrete kritikpunkter efter medieforhandlingerne i går var, at du kun have 12,5 millioner ekstra med, og så havde fundet 23 millioner i ministeriets kasser. Det var meget langt fra det, de øvrige partier ønskede. De mener, at det udstiller, at dit mandat var for lille, at du ikke slår godt nok igennem internt i regeringen og får de penge, der er nødvendige. Hvad siger du til den kritik?\n»Jeg kan godt forstå, at hvis man kom og forventede en samlet medieløsning, så var det få penge, men det, jeg kom med, var en pakke til det område, vi havde aftalt (lokale og regionale medier, red.) Og så ønskede man at brede det ud til alle medier«.\nPartierne kræver, at du skal komme med udspillene inden påske, kan du nå det?\n»Vi aftalte i dag (tirsdag, red.), at de skulle lave lister over det, de definerer som resten, men jeg kommer med rigtig meget i løbet af de kommende dage, blandt andet med et nyt medieudspil«, siger kulturminister Joy Mogensen."}
{"date":"2020-03-31T18:59:14+02:00","url":"https://politiken.dk/search/art7735154/Den-f%C3%B8rste-bil-ankom-en-time-f%C3%B8r-%C3%A5bningstid","author":"Jens Valbjørn Stavnsbjerg","title":"\n      Lange køer ved genbrugspladsen efter genåbning:\n      Den første bil ankom en time før åbningstid","text":"Små brag fra grene og andet affald, der rammer containerbunden inde på pladsen, forplanter sig ud til indgangen og blander sig med udstødningsrørenes brummen fra vejen ved Kirstinehøj Genbrugsplads i Kastrup. ​\nPladsen åbnede tirsdag for første gang, siden statsministeren trak i nødbremsen og lukkede alle ikke-kritiske samfundsfunktioner. Udsigten viser denne morgen solskin og lange køer.\n»Godmorgen, hvor er det rart at se jer!«, lyder det ud ad vinduet på en bil, som får lov til at passere de to medarbejdere, der iført gule arbejdsdragter, solbriller og et stort svejsevisir for ansigtet holder øje med og bestemmer, hvornår den næste i køen kan køre ind.\nStyrelsen for Patientsikkerhed vurderer, at det er sundhedsmæssigt forsvarligt at åbne genbrugspladserne, hvis folk ellers holder afstand. Derfor må der kun være 10 gæster ad gangen inde på selve pladsen. Driftsleder Claus Petersen har forsynet genbrugsstationen med engangsplastikhandsker og skilte, der skal inspirere til, at Sundhedsstyrelsens forholdsregler om coronasmitte overholdes.\n»Det er en meget speciel dag. Vi har forventet et stort fremmøde, som der også er kommet. Vi har opfordret folk til at tage handsker og skovl med selv. Vi opfordrer selvfølgelig også til, at folk skal skynde sig«, siger han, mens han holder øje med trafikken.\n»Den første bil ankom en time før åbningstid, klokken 9. Klokken 9.30 var der 18 biler i kø«, fortæller Claus Petersen.\nUd over genbrugspladsens egne medarbejdere har Tårnby Kommune sendt en medarbejder ud for at tilse situationen. En færdselsbetjent slutter sig også til driftslederen ved indgangen, men kører igen, da to hjemmeværnsfolk i gule veste og grøn baret ankommer:\n»Vi er her for at aflaste politiet. Vi skal sørge for, at der ikke opstår trafikale problemer«, fortæller Daniel Berlin på 28, der er korporal i Hjemmeværnet:\n»Det er jo en dejlig arbejdsdag, for folk er gode, og solen skinner«.\nDer er to veje, der fører til indgangen til genbrugspladsen. Men der er kun én kø. Biler fra den forkerte side stopper op, da det går op for dem, at de er bagerst i køen. Rasmus på 30 år, der kører for vvs-firmaet MIH, bremser og ser med en alvorlig mine på køen, der fortsætter selv efter et knæk 60 meter nede ad vejen:\n»Jamen situationen er lidt kritisk. Vi har en kunde, vi skal køre noget affald for, og det er jo timelønnet. Så vi skal sidde her to mand, til 580 kroner i timen, plus moms, og vente på at komme af med vores erhvervsaffald«.\nFyrre minutter senere kører bilen på de gule plader ud fra genbrugspladsen.\nUd af døren\n​\n​\nJesper Jørgensen har taget sin dreng med i bilen og benytter åbningen af genbrugspladsen som en undskyldning for at komme lidt ud:\n»Jeg er egentlig bare taget afsted for at få knægten lidt ud, mens konen er derhjemme med den mindste. Selvom jeg selvfølgelig nu godt kan se, at det ville være fornuftigst at vente et par dage«, siger Jesper Jørgensen.\nHan er 38, har to børn og arbejder til daglig i Københavns Lufthavn, men er nu sendt hjem i tre måneder. Han er glad for at opleve et samfund, der åbner op igen:\n»Det er jo dejligt, at de vil åbne op igen, men vi skal selvfølgelig passe på. Vi holder os stadigvæk indendørs og husker at være under de 10 personer«, fortæller Jesper Jørgensen.\nPå fortovet slentrer John Wagner på 65 år med en cykelanhænger i hånden forbi bilerne og ned mod indgangen. Han bor i nærheden og har en masse derhjemme i haven, han skal af med. Han er i tvivl, om han skal stå i kø ude på vejen sammen med bilerne, men forudser korrekt, at han må tilbage igen og om bagerst i køen.\n»Jeg kunne ikke finde noget information om det derhjemme. Der står kun noget om køretøjer«. ​\nHan er glad for at være ude, da coronakrisen har gjort, at han har holdt sig indenfor det meste af tiden:\n»Jeg har været ude at handle en lille smule, men jeg har jo begrænset det, så meget jeg kan«, fortæller han.\nCorona fylder stadig\nJournalisten Sune Navntoft på 37 år har bagsædet fuld af børn og lægger vejen forbi genbrugsstationen om morgenen af praktiske årsager:\n»Jeg har været i haven hele ugen, så der er proppet derhjemme. Nu skulle det være, tænkte jeg. Jeg havde tænkt at tage herhen om aftenen, hvor der nok ville være færre, men så passede det bare bedst nu med børnene«, fortæller Sune Navntoft.\nHan har taget handsker med for at beskytte sig mod coronavirussen, og han holder børnene indenfor i bilen:\n»Bagefter kører vi til stranden og leger, hvor der forhåbentlig ikke er så mange«, siger Sune Navntoft.\nSelvom folk har trodset isolationen og begivet sig udenfor, bærer de fleste handsker og solbriller, som både kan holde grene, sol og coronavirus væk fra kroppen, mens nogle også bærer masker.\nJan Petersen på 68 år er pensioneret tømrer og er ude med sit haveaffald. Både han og hans sidemakker bærer maske. Han får hjertemedicin og er derfor i højrisikogruppen for en alvorlig covid-19-infektion.\n»Jeg tænker stadig over coronaen. Det er derfor, jeg har masken på i dag. Vi har både handsker med og sprit i lommen«, siger Jan Petersen.\n"}
{"date":"2020-03-31T18:55:23+02:00","url":"https://politiken.dk/search/art7735041/Weiss-og-Pape-vil-have-Viktor-Orban-smidt-ud","author":"Elisabet Svane, Bruxelles","title":"\n      Weiss og Pape vil have Viktor Orban smidt ud","text":"\nI skyggen af coronakrisen har Ungarns konservative premierminister, Viktor Orban, givet sig selv beføjelser, som man normalt kun ser i diktaturstater, og det har nu fået danske Konservative til at kræve Fidesz smidt ud af det europæiske konservative parti, EPP.\n»Nok er nok. Det er uholdbart at have et land i EU, der regeres af en despot, og når det parti så samtidig er medlem af min politiske gruppe, må vi reagere. Derfor har vores partiformand, Søren Pape, og jeg skrevet til EPP’s ledelse og bedt dem om at tage affære. Nu må Fidesz simpelthen smides ud«, sagde partiets EP-medlem, Pernille Weiss, til Politiken efter et meget langt møde i EPP tirsdag eftermiddag.\nAndre lande som Luxembourg, Sverige, Østrig og Irland var ifølge Politikens kilder også kritiske inde på mødet.\nTidligere tirsdag kom der også en reaktion fra en anden af Orbans partifæller, EU-kommissionsformand Ursula von der Leyen. I en noget kryptisk pressemeddelelse, hvor hun hverken nævnte Viktor Orban eller for den sags skyld Ungarn, slog hun fast, at det under coronakrisen kan være nødvendigt at suspendere fundamentale rettigheder såsom retten til at forsamle sig. Men, som hun skrev, man skal dog stadig respektere de grundlæggende demokratiske spilleregler. Videre hed det:\n»Enhver nødretstilstand må være begrænset til det absolut nødvendige, og den må ikke gælde i ubegrænset tid«.\nHer kan den kvikke læser selv indføje Ungarn og Viktor Orban i eftersætningen, for det var præcis det, Orban mandag fik vedtaget i det ungarske parlament. Endda med komfortabelt flertal: En nødretstilstand, der ikke har en udløbsdato. Og som, hvis den skal ændres eller ophæves, kræver det to tredjedeles flertal i parlamentet.\nLoven giver Orban lov til at regere per dekret, så han behøver ikke at spørge parlamentet for at få vedtaget lovgivning, ej heller for at ophæve eksisterende love. Loven sikrer ham også mod at blive fjernet, for så længe nødretsloven gælder – og det bestemmer Orban selv – kan der ikke afholdes valg i Ungarn.\nLoven indeholder også strenge straffe for at sprede ’misinformation’ om coronasmitten. Det kan udløse op til fem års fængsel.\nBehov for at kunne handle hurtigt\nSet fra den ungarske regerings synspunkt handler loven ene og alene om muligheden for at kunne agere og agere hurtigt i forhold til coronasmitten.\n»Vi er i krig mod coronavirus for at redde liv, og det afhænger af muligheden for at træffe hurtige beslutninger. Så simpelt er det«, skriver talsmand Zoltan Kovacs.\nI EU og ikke mindst i EPP har Viktor Orban og Fidesz i flere år været et problem. Et problem, som flere vil løse ved at ekskludere partiet, men også et problem, som den store del af EU’s kristendemokrater hellere vil beholde inde i folden end have rendende frit uden for.\nSelv om Orban igen og igen har overtrådt de grundlæggende regler og rettigheder i EU. Og selv om et flertal i EU-Parlamentet tilbage i 2018 rejste en såkaldt artikel 7-procedure mod Ungarn for netop at knægte de grundlæggende rettigheder. En sag, der i sidste ende ville kunne fratage Ungarn stemmeretten i EU’s ministerråd.\nTrods alle anklager og knubbede ord har EPP holdt fast i Orban og Fidesz. Indtil marts sidste år. Her stod Fidesz bag en annoncekampagne direkte vendt mod EU-Kommissionens daværende formand, Jean-Claude Juncker – som også tilhører den europæiske konservative familie – og så begyndte flertallet at få nok og suspenderede Fidesz.\nEfter EU-parlamentsvalget i maj trak Orban lidt i land, og selv om han længe havde flirtet med andre højrenationalister som Italiens Matteo Salvini og østrigske FPÖ, sidder hans folk stadig i EPP-gruppen i EU-Parlamentet. Uden de høje poster, men stadig med stemmeret. I februar i år besluttede EPP’s nye præsident, tidligere EU-præsident Donald Tusk, at Fidesz skulle forblive suspenderet. Ikke ekskluderet.\nNår EPP hidtil har holdt sig tilbage fra at smide Fidesz ud, handler det om magt. For et er, at EPP vil blive mindre uden Fidesz 12 mandater. Det kunne gruppen nok godt leve med.\nMen frygten i partiet, som stadig er EU-Parlamentets største, men ikke nær så meget det største, som det har været, er, at Fidesz vil tage andre med sig.\nIfølge kilder i EPP er det især de slovenske og slovakiske kristendemokrater, der er tæt på Fidesz; de bulgarske og rumænske kunne også finde på at gå, og så er der flere af de sydeuropæiske konservative, som også er indædt imod at smide Orbans folk helt ud.\nNu er oprøret startet fra nord i EPP, men som Pernille Weiss siger:\n»Vi kan sagtens risikere at komme i mindretal, men vi er nødt til at sige fra nu«.\n\n"}
{"date":"2020-03-31T18:51:42+02:00","url":"https://politiken.dk/search/art7735684/Helsing%C3%B8r-Dagblad-skal-s%C3%A6lges-ellers-lukker-avisen","author":"Corona­virus","title":"","text":"North Media Aviser A/S har besluttet at sælge Helsingør Dagblad.\nHvis det ikke lykkes, påtænkes det at lukke avisen ved udgangen af april 2020.\nDet oplyser North Media Aviser i en meddelelse.\n»Det er en svær beslutning, som vi har truffet med smertelig bevidsthed om Dagbladets betydning for lokalområdet gennem 152 år«, siger administrerende direktør Lasse Wulff Hansen fra North Media Aviser.\nHan siger videre, at de det seneste halve år har 'øget investeringerne i digital udvikling og medierådgivning for at skabe en bæredygtig drift af dagbladet'.\n»Men coronakrisen har desværre fjernet grundlaget for de investeringer. Vi kan ikke forsvare at blive ved med at dække Dagbladets tab på bekostning af vores andre udgivelser«, siger han.\nHelsingør Dagblad har på nuværende tidspunkt næsten 5000 abonnenter på print og digital. North Media Aviser håber, at dagbladet kan videreføres under et nyt ejerskab.\nEr det ikke muligt, påtænkes avisen lukket med virkning fra 30. april 2020, lyder det fra North Media Aviser.\nAbonnenter, der har forudbetalt for Helsingør Dagblad, vil få pengene tilbage for de aviser, som de ikke modtager, hvis avisen lukkes.\nAvisens cirka 25 medarbejdere vil i så fald blive opsagt med virkning fra den dato, og der vil blive indledt forhandlinger med medarbejderne efter reglerne om masseafskedigelser.\nNedlægger seks stillinger\nHelsingør Dagblad blev etableret i 1867 af en lokal borgergruppe. Første udgave udkom 21. oktober 1867.\nNorth Media Aviser oplyser desuden, at der nedlægges seks stillinger i Hovedstadens Mediehus, som North Media Aviser ejer. Der er tale om to stillinger i salg, to i redaktionen og to i prepress.\nSelskabet oplyser, at Lokalavisen Nordsjælland fortsætter under Hovedstadens Mediehus, og at avisens fire medarbejdere ventes at kunne blive i deres job.\nHovedstadens Mediehus driver otte lokalaviser i Hovedstaden, minby.dk samt avisen Erhverv København."}
{"date":"2020-03-31T18:49:31+02:00","url":"https://politiken.dk/search/art7735683/837-coronasmittede-er-d%C3%B8de-i-Italien-p%C3%A5-et-d%C3%B8gn","author":"Corona­virus","title":"\n      837 coronasmittede er døde i Italien på et døgn","text":"Italien har i det seneste døgn registreret 837 dødsfald blandt patienter smittet med coronavirus.\nDet viser de seneste tal fra landets sundhedsmyndigheder tirsdag.\nDermed er i alt 12.428 mennesker døde i Italien, efter at de er blevet smittet med virusset.\nMandag rapporterede de italienske myndigheder om 812 døde, og døgnet inden var der 756 dødsofre.\nDet seneste tal viser samtidig, at antallet af bekræftede smittetilfælde er steget med omkring 4000 i løbet af det seneste døgn. Antallet er omtrent det samme som mandag.\nI alt er 105.792 mennesker bekræftet smittet i forhold til 101.739 døgnet inden, en stigning på fire procent.\nFlere er raskmeldte\nLyspunktet i tirsdagens tal fra Italien er, at antallet af raskmeldte er steget med 7,6 procent til 15.729. Mandag lød status, at 14.620 af de smittede var meldt raske igen efter deres sygeforløb.\nItalien holdt tirsdag et minuts stilhed over hele landet for at mindes de tusindvis af mennesker, der indtil videre har mistet livet som følge af coronaudbruddet.\nFlagene var sat på halv på bygninger og pladser over hele landet.\nCoronavirusset er den dødeligste enkeltbegivenhed, der har ramt Italien siden Anden Verdenskrig, skriver nyhedsbureauet AFP."}
{"date":"2020-03-31T18:03:44+02:00","url":"https://politiken.dk/search/art7730971/%C2%BBIPad-og-iPhone-ligger-aldrig-langt-fra-mig-i-den-her-tid%C2%AB","author":"Per Munch","title":"\n      Et døgn:\n      »IPad og iPhone ligger aldrig langt fra mig i den her tid«","text":"Mandag 30. marts\n»Vi stod op ved ottetiden. Det er altid min mand, der står først op og laver morgenmad. Så kommer jeg.\nKlokken ni har vi så morgenmad og morgensang foran fjernsynet, Phillip Faber er blevet en af vores daglige helte. Bagefter bliver Politiken læst grundigt. Mere grundigt, end vi plejer. Vi læser nyhederne og kulturen, men også det politiske. Jeg har været medlem af SF i 40 år.\nJeg spritter af og gør rent og vasker hænder. Jeg er meget ’hys’, siger min mand, men det er vigtigt, fordi min mand har en hjerteklap, der er lidt forkalket. Jeg passer godt på ham. Så vi følger rådene omhyggeligt, og Kåre Mølbak og Søren Brostrøm er også hverdagens helte. Og så synes jeg, at Folketinget, og især ’rød stue’, mit politiske bagland, har klaret det godt.\nDet, vi savner mest, er tid sammen med vores børn.Vi er en sammenbragt familie, så Jørgen og jeg har fem sønner tilsammen, fem svigerdøtre og fem børnebørn. Fire i København og en i Roskilde. Vi savner dem, og vi skulle allesammen have været i vores hus i Småland i Sverige i påsken, hvor vi plejer at mødes til højtiderne. Men det er aflyst i år.\nTil gengæld bruger vi Facetime. Vi har gjort det en del med de mindste, dem på 5 og 7 år. Eller sms. IPad og iPhone ligger aldrig langt fra mig i den her tid.\nEfter morgenmaden var jeg ude at gå en tur. Jeg gik i Kvickly og sendte et påskebrev til alle sønner med et skrabelod til hver i stedet for den påskeøl, vi ellers ville drikke.\nJeg går 4-5 kilometer hver dag. Jeg plejer også at gå med en vandregruppe hver tirsdag, hvor vi går 10 kilometer, men den er lukket nu. Nogle gange er vi op til 70. Dels går vi nogle steder, man ellers ikke kommer. Dels er der meget socialt samvær i det, fordi det er dem, man kender fra byen, som man har haft børn med i børnehaven eller skolen, eller som jeg har arbejdet sammen med. Man mødes i forskellige faser i sit liv.\nBagefter Kvickly gik jeg hjem og smurte en madpakke, så gik vi ned til Slotsbanken og spiste madpakken og drak en øl til deling.\nDer er mange bænke, man kan altid finde en alene, hvor der er sol og ingen vind. Det er blevet et ritual for os.\nI går eftermiddags bagte jeg også. Jeg lavede vandbakkelser for første gang. De kan nemt klaske sammen, når man åbner ovnen, men de blev ganske gode. Det er noget, jeg har tid til i den her tid, at bage noget andet end det, jeg plejer.\nSå klokken 17.30 så vi pressemødet med Mette Frederiksen. Vi prøver at begrænse nyhedsstrømmen, for ellers kan jeg godt få en snert af at blive nervøs. Bliver vi ramt, bliver vores venner? Kommer vi nogensinde ud af det? Vi ser mest DR 1 og DR 2 – det er bedre kvalitet.\nJeg synes, Mette Frederiksen klarede en svær tale rigtig godt. På den ene side at vi skal holde fast, på den anden side har vi brug for håb. Hun har ret i, at der skal lukkes op i roligt tempo. Fint, at der bliver tænkt på småbørnsfamilierne, der har det svært, først. Os på 65+, vi kan godt klare lidt tid mere.\nSå lavede jeg aftensmad, hjemmelavede pizzaer, og så facetimede vi med et af børnebørnene, som er i sommerhus i Nordsjælland. Og så snakkede jeg i telefon med min lillebror og hans kone. Vi har en kulturklub sammen med dem og min søster, hvor vi går i teatret eller oplever noget andet. Det kan vi jo heller ikke i den her tid.\nDet sociale samvær er det, vi begge to savner mest.\nSå læste jeg lidt. Lige nu er jeg gang med ’Løvinden’ om Karen Blixen af Tom Buk-Swinty, det er en tyk moppedreng, det er rart at have i den her tid.\nSå går vi i seng. Jeg går stort set altid først i seng. Min mand kan godt lide at blive siddende med slukket fjernsyn for sig selv og evaluere dagen."}
{"date":"2020-03-31T17:54:53+02:00","url":"https://politiken.dk/search/art7735123/Danmark-udnytter-ikke-sin-testkapacitet-fuldt-ud","author":"Hans Drachmann","title":"\n      Danmark udnytter ikke sin testkapacitet fuldt ud","text":"Statsministeren kalder flere coronatests »en forudsætning for, at vi igen kan åbne Danmark«, men Danmark udnytter ikke den testkapacitet, vi allerede har. Selv om sundhedsvæsnet siden fredag har været i stand til at teste 5.000 danskere om dagen, blev der mandag testet langt færre. Det siger Per Jørgensen, som er vicedirektør på Rigshospitalet og Danske Regioners talsmand vedrørende den nationale testkapacitet:\n»Lige nu har de mikrobiologiske afdelinger kapacitet til at levere 5.000 testsvar i døgnet, og Novo Nordisk vil kunne levere yderligere 1.000 om dagen i løbet af ganske få dage. Efterspørgslen på tests i mandags lå på 3.200 tests. Så der er ikke det store pres for at åbne ekstra op lige nu«.\nHan tilføjer, at hospitalerne heller ikke i weekenden var i nærheden af at udnytte testkapaciteten fuldt ud. Det overrasker sundhedsordfører Liselott Blixt (DF):\n»Det lyder underligt, at ikke flere danskere visiteres til at blive testet. De seneste dage har jeg hørt en lang række patientgrupper, som gerne vil testes, såsom fængselsbetjente, soldater og socialpædagoger på brugssteder. Jeg tænker også, der må være meget sundhedspersonale, som kan have behov for at blive testet. Det vil jeg spørge ministeren om«, siger Blixt.\nDanske Regioners talsmand, Per Jørgensen, vurderer, at der er kapacitet til at teste 5.000 danskere om dagen i minimum 14 dage. Når der mandag blev foretaget langt færre, kan det skyldes Sundhedsstyrelsens krav til, hvem der kan få foretaget en coronatest.\nI styrelsens nuværende retningslinjer skal testning prioriteres til patienter »med komplicerede forløb af covid-19 samt til sårbare grupper og personer i kritiske funktioner«. Patienter med milde luftvejssymptomer skal som udgangspunkt ikke testes, men derimod blive derhjemme, til de er raske.\nPolitiken har tidligere skrevet om syge danskere, der har følt sig brutalt afvist, når de har forsøgt at blive testet for coronavirus. De kommende dage bliver afgørende for, om retningslinjerne kan ændres, siger Per Jørgensen:\n»Vi ved ikke, hvor stor efterspørgslen på tests bliver i de kommende dage. Det er ret afgørende for, hvad der eventuelt er af fri kapacitet. Men hvis vi bliver ved med at have den her frie kapacitet, er der mulighed for at ændre kravene til, hvad der skal til for at blive testet. Det vil være Sundhedsstyrelsen, som skal træffe afgørelse om det«.\nVisiter flere\nPolitiken har spurgt Sundhedsstyrelsen, om den ubrugte testkapacitet giver anledning til at ændre retningslinjerne, så flere kan blive testet for coronavirus. Det vil Sundhedsstyrelsen ikke svare på.\nHeller ikke Statens Serum Institut eller sundhedsminister Magnus Heunicke (S) vil svare på, om retningslinjerne bør ændres, men henviser til Sundhedsstyrelsen.\nDen ubrugte testkapacitet står ellers i kontrast til regeringens udtalte krav om at teste langt flere danskere for coronavirus. 24. marts kritiserede sundhedsminister Magnus Heunicke (S) i ’P1 Orientering’ sine embedsmænd for ikke at have testet nok i epidemiens tidlige fase. Dagen efter erklærede Sundhedsstyrelsen til Ritzau, at styrelsens »ambition er at nå op på omkring 5.000 tests om dagen«.\nUudnyttet testkapacitet bør i første omgang bruges på at teste mere sundhedspersonale, mener Allan Randrup Thomsen, som er professor i eksperimentiel virologi på Københavns Universitet:\n»Hvis det viser sig, at der er kapacitet til at teste sundhedspersonalet, så bør de også testes«, skriver Thomsen i en mail.\nTestkapaciteten kan også bruges til at inddæmme smitten, før den spreder sig. Det har lande som Sydkorea gjort, siger professor i epidemiologi Janne Tolstrup fra Statens Institut for Folkesundhed.\n»Hvis vi skal bruge testning som et redskab til at dæmpe epidemien, skal vi ikke kun teste i slutningen af smittekæderne. For dem, der er nået frem til hospitalerne, er i slutningen af en smittekæde. Jo tidligere vi kan teste patienter og isolere dem, jo mere dæmper det epidemiens udvikling«, siger Janne Tolstrup.\nHun foreslår, at praktiserende læger oftere end i dag kan visitere patienter til at blive testet, hvis kapaciteten er der. Det vil være en ny situation, siger Jonatan Schloss, direktør i Praktiserende Lægers Organisation:\n»Lægerne har vænnet sig til, at de ikke har kunnet få testet alle de patienter, de gerne ville have testet. Nogle læger har også fået afvist de patienter, som de har henvist til at blive testet. Vi har hørt, at regionernes kapacitet nu er så god, at vi kan henvise flere, men der kan godt gå nogle dage, før det er oppe at køre«."}
{"date":"2020-03-31T17:39:24+02:00","url":"https://politiken.dk/search/art7727775/Kan-du-huske-de-glade-tv-dage-da-de-danske-dopingdrenge-k%C3%B8rte-fremragende-cykell%C3%B8b","author":"Sune Højrup Bencke","title":"\n      Gyldne gensyn på TV 2 Sport:\n      Kan du huske de glade tv-dage, da de danske dopingdrenge kørte fremragende cykelløb?","text":"Set og hørt er Politikens daglige klumme om tv, streaming, radio og podcast. Den skrives på skift af avisens anmeldere og journalister og er udelukkende udtryk for skribentens egen holdning.\nI dag skriver Sune Højrup Bencke om ’Gyldne gensyn: Danskerne i Tour de France’ på TV 2 Sport\n​\n»Indurain er punkteret, Indurain er punkteret«, råber min ældste søn fra stuen på 1. sal.\n»Det er løgn!«, skriger jeg panisk tilbage fra kaffebrygningen nede i køkkenet, ganske forbløffende egentlig, eftersom jeg udmærket er klar over, at den spanske cykeltonser og femdobbelte Tour de France-vinder aldrig kommer til at få indflydelse på 13. etape af det franske cykelløb i 1996.\nFor den etape vinder Rolf Sørensen nemlig. Hvilket kort får mig til at overveje, om ikke i år bliver Rolfs år, inden jeg kommer i tanke om, at jeg befinder mig i 2020 og ikke 1996.\nMen, that’s cykelløb for you: dragende og fængslende (hvad det jo på konkret vis rent faktisk blev for en række cykelryttere i 1998) på en måde, der får dig til at glemme tid og sted.\nJeg blev i hvert fald transporteret tilbage i tiden, da TV 2 Sport i lørdags valgte at hellige hele dagens programflade til et gensyn med en serie af de største dopingbedrifter i dansk idrætshistorie.\nHold da kæft, det var en fed dag.\nFørst Rolf Sørensens fornemme spurtsejr foran blandt andre franskmændene Richard Virenque og Luc Leblanc på målstregen på Superbesse.\nDernæst Michael Rasmussens ganske ufattelige meritter i det frygtelige skandaleår i 2007, hvor han på så tragisk vis ender med at blive hældt ud af løbet af ledelsen på sit eget hold.\nOg sidst Bjarne Riis’ nærmest overnaturlige sejre i triumfåret 1996, kronet med værket på stigningen op til skisportsstedet Hautacam.\nUtroligt fravær af dopingsnak\nI dag ved vi jo alle, hvordan det foregik. At sejrene næppe blev vundet alene på havregryn og selvopofrende træningsdisciplin. Nu ved vi, hvordan det eksempelvis kunne lade sig gøre, at en stort set ukendt marginalrytter som Bjarne Riis, tårnhøj og slet ikke egnet til at køre i bjerge, pludselig smadrede alle konkurrenterne. I dag ved vi, at alle tre danskere var dopede – for det har de (modstræbende) erkendt. Dog kan Rolf Sørensen ikke sådan lige helt præcist huske, hvornår han var dopet (ud over at det specielt var »i midten af 90’erne. Det var dér, epo var på sit højeste«, som han sagde til B.T. i 2013).\nMen det er stadig fremragende cykelløb og enestående underholdning for en enhver cykelelsker og cykelnostalgiker. Medrivende og dramatisk, eminent kommenteret af henholdsvis Jørn Mader og Jørgen Leth og Dennis Ritter og Rolf Sørensen. De første på en messende og hypnotisk – næsten søvndyssende – facon, de to sidstnævnte mere analytiske og med mere blus på de åbne følelser og den nøgne begejstring.\nSamtidig er der også noget ganske frejdigt over den måde, TV 2 Sport på helt ublu vis genudsender de mest kontroversielle præstationer i dansk cykelsport. Doping? Det taler vi helst ikke om, medmindre vi er presset op i et hjørne og bliver prikket til med en spids kæp.\nMåske bedst illustreret ved TV 2’s cykelkommentering, der den dag i dag åbenbarer et utroligt fravær af dopingsnak. Eksempelvis har jeg aldrig forstået, hvorfor Rolf Sørensen, hvis evner som kommentator jeg værdsætter meget højt og nødig vil undvære, får lov til så åbenlyst at genfortælle historierne om egne sejre og triumfer uden at blive afkrævet et svar om, hvordan, hvorfor og med hvilke midler han eventuelt dopede sig. Det er vel ret beset lige så interessant, som hvilken taktik han valgte at vinde Flandern Rundt med i 1997.\nJeg siger ikke, at det er forkert, at TV 2 Sport kører en hel lørdag igennem med danske cykelsejre vundet ved hjælp af doping. Og det er heller ikke, fordi jeg hylder det. For ligesom hos mange andre passionerede cykeldanskere er mit forhold til cykelsporten også præget af en vis form for hykleri og et udpræget vægelsind. Det er bare interessant, at TV 2 Sport overhovedet gør det. Og at det tilsyneladende ikke er en refleksion værdig, og at det sker på så ukritisk vis."}
{"date":"2020-03-31T17:38:06+02:00","url":"https://politiken.dk/search/art7730567/Der-er-l%C3%B8vebr%C3%B8l-t%C3%B8sehygge-og-lyser%C3%B8d-m%C3%A5ne-p%C3%A5-stjernetapetet-i-april","author":"Sarah Sohl","title":"\n      Guide til stjernehimlen:\n      Der er løvebrøl, tøsehygge og lyserød måne på stjernetapetet i april","text":"1. april. April starter med et løvebrøl\nApril er en god måned at observere stjernebilledet Løven. Find det flotte stjernebillede ved at lede efter løvens hoved, som ligner et spejlvendt spørgsmålstegn. Stjernebilledet ses flottest på sydhimlen i starten af april, hvor det er mørkest.\n3. april. Venus tøsehygger med De syv søstre\nFredag aften vil Venus dukke op og syne meget tæt på stjernehoben, Plejaderne, også kaldet De syv søstre. Navnet kommer fra græsk mytologi, hvor historien lyder, at døtrene af Atlas blev jagtet af den forårskåde Orion og for at beskytte dem fra den store jæger, forvandlede Zeus søstrene til duer og anbragte dem på himlen. Plejaderne er den stjernehob, som er nærmest Jorden. Find den mod vest lige efter solnedgang i klart vejr med en håndkikkert.\n8. april. Den lyserøde måne er årets største\n2020 har allerede budt på fire supermåner, men aprils fuldmåne bliver årets største. Månen er ikke vokset, men set fra Jorden ser den større ud, fordi den er tættere på. Når Månen er fuld i april, er den blot 357.035 km fra Jorden og skaber den største fuldmåne siden februar 2019. Aprils fuldmåne kaldes for den lyserøde måne, da de lyserøde blomster, floks, blomstrer i april. Fuldmånen går også under navnene æggemånen eller haremånen af mere åbenlyse årsager.\n9. april. Rumstationen får nye beboere\nEkspedition 63 til den Internationale Rumstation sendes afsted fra Kasakhstan. Holdet består af den amerikanske astronaut Chris Cassidy og de to russiske kosmonauter Anatoli Ivanishin and Ivan Vagner. Oprindeligt var det to andre kosmonauter, som skulle have været afsted, men af medicinske grunde blev de fravalgt i februar og erstattet med deres backup crew.\n12. april. Fuldmåne bestemmer påsken\nPåsken falder ikke på samme tidspunkt hvert år, da datoen for påskesøndag bestemmes af fuldmånen. Påsken falder nemlig altid den første søndag efter den første fuldmåne efter forårsjævndøgn. Da vi har fuldmånen 8. april i år, vil påskesøndag være 12. april.\n21. april. Lyren spiller stjerneskud hen over himlen\nMeteorsværmen, Lyriderne, topper med op mod 18 stjerneskud i timen. I år falder Lyriderne tæt på nymånen, så der er intet forstyrrende lys fra Månen. Det lille stjernebillede Lyren står op i nordøstlig retning lige efter solnedgang og bevæger sig over den østlige himmel i løbet af natten. Lyriderne udspringer, som navnet fortæller af Lyren, og du skal derfor rette blikket mod det himmelske musikinstrument.\n22. april. Jordens dag\nI år er det 50-året for Earth Day, som startede i 1970 for at gøre opmærksom på Jordens miljø. Mange mener, at miljøbevægelsen startede, da de første billeder af Jorden blev taget fra rummet. Her så vi Jorden, som den ligger helt alene i mørket, beskyttet af en tynd atmosfære.\n\n29. april. Asteroide passerer Jorden\nPlaneter, måner og dværgplaneter er ikke det eneste, der kredser om Solen. Mindre stykker af sten og is kredser også om vores stjerne, og nogle af dem krydser jævnligt Jordens kredsløbsbane. Vi kalder de mindre sten for asteroider. I slutningen af april flyver asteroiden 52768 (1998 OR2), der har en diameter på 2-4 kilometer tæt forbi Jorden, men tæt er i den sammenhæng en afstand på mere end 6 millioner kilometer. Til sammenligning er Jorden er 12.742 km i diameter, og Månen ligger 380.000 kilometer fra Jorden.\nLavet i samarbejde med Brorfelde Observatorium\n\n\n\n\n"}
{"date":"2020-03-31T17:07:53+02:00","url":"https://politiken.dk/search/art7735199/Her-er-fire-fakta-s%C3%A5-du-ved-hvorfor-epidemien-langtfra-er-slut","author":"Anders Legarth Schmidt","title":"\n      Du troede, du snart slap ud, men:\n      Her er fire fakta, så du ved, hvorfor epidemien langtfra er slut","text":"Masser af venner på besøg, kølig rosé i glasset og sol i ansigtet. Festivaler. Børnebørn til overnatning. Biografture. Store familiemiddage med masser af knus, kram og kys. Ture på museer og cafeer og restauranter.\nStatsminister Mette Frederiksen (S) stillede mandag aften en gradvis og kontrolleret åbning af det danske samfund efter påske i udsigt. Men måske hørte du, at ’nu bliver alt snart normalt’.\nIntet kunne være mere forkert. Alt peger på, at coronaepidemien varer måneder endnu, og at vi skal alle indstille os på, at intet bliver normalt foreløbig. Ligesom vi skal indstille os på flere nedlukninger og sociale restriktioner, hvis vi trodser myndighedernes råd og strømmer ud i foråret.\nHer er de fire vigtigste forklaringer på, at coronaepidemien langtfra er slut endnu.\n1 Den lange grønne kurve\nVi kender alle sundhedsminister Magnus Heunickes (S) plancher med den stejlerøde epidemikurve og den grønne flade kurve.\nOmråder af Italien og Spanien står nu midt i en rød epidemi med en massiv overdødelighed, hvor spanske skøjtehaller bruges til opbevaring af coronadøde, 55 italienske læger har mistet livet i kampen mod coronavirus, og ligkister køres ud af den norditalienske by Bergamo af militære lastbiler.\nDen røde epidemikurve er det, alle vil undgå. Det er en situation, hvor virus spredes uden begrænsninger. Den epidemi tager normalt 12 uger og topper midtvejs, hvor flest bliver indlagt.\nNår virus ikke kan finde nye mennesker at inficere, falder smittetrykket, og til slut forsvinder virus fra området,  fordi langt de fleste allerede har været smittet. Epidemien går i sig selv.\n»Vi er, populært sagt, på den grønne og ikke den røde kurve«, skriver Statens Serum Institut i det notat, Mette Frederiksen lænede sin genåbning af samfundet op ad mandag.\nDet sker, fordi smittetrykket er faldet, fordi tiltagene ser ud til at virke.\nIfølge Statens Serum Institut (SSI) har de mange restriktioner gjort, at en coronasmittet ikke længere smitter 2,6 andre i snit, men 1,4. Derfor flader kurven ud. Men det betyder også, at vi i stedet for et kort, men kritisk 12-ugers epidemiforløb, der kan knække vores sundhedsvæsen, får et »et meget langstrakt forløb, hvor toppunktet er lavere«, som Statens Serum Institut skriver.\nEpidemien vil ifølge myndighederne derfor blive »mindst dobbelt så lang« og løbe langt ind i maj og juni. Spørgsmålet er så, om sommeren midlertidigt vil afbryde smittespredningen, så epidemien kommer igen til efteråret i en ny bølge, eller ej. Det ved de kloge hoveder ikke.\n2 Små skridt – en måned ad gangen\nDen langsomme genåbning efter påske, hvor landets børn måske skal i skole tidsforskudt, så A-klassen har timer om morgenen, og B-klassen har timer om eftermiddagen, skal ske i så langsomt et tempo, at sundhedsvæsenet kan følge med.\nFor når de, der får lov, igen kan bevæge sig bare lidt mere frit, vil antallet af coronasmittede stige. Det sker i en erkendelse af, at vi ikke undgår virusspredning, og Danmark går statsbankerot, hvis samfundet skal være lukket ned, indtil virus er forsvundet fra Jordens overflade.\nFørst når op mod 60 procent har været smittet, altså 3,5 millioner danskere, vil epidemien endegyldigt være slut. Det kan vi ikke vente på. Men smittespredningen må ikke ske for hurtigt, når Mette Frederiksen genåbner landet.\nDerfor flår statsministeren ikke isolationsplastret af efter påske, men piller så småt i det ene hjørne i en »ansvarlig, trinvis og kontrolleret genåbning«.\nDa der går mindst 14 dage, fra en person smittes, til sygdommen bliver så markant, at sundhedsvæsenet kontaktes, og yderligere tid, før man ender på intensiv, skal hvert skridt tages langsomt, og konsekvenserne overvåges nøje, før regeringen beslutter, om der kan lempes mere, eller om der skal lukkes igen.\n»Derfor bør der være tidsmæssig afstand på ca. 1 måned mellem trin i åbningen«, skriver fagfolkene fra SSI.\n3 De trætte læger og sygeplejersker\nLæger, sygeplejersker og andre ansatte i sundhedsvæsenet frygter som alle andre italienske tilstande, hvor patienter, som de normalt ville kunne redde, dør, ligesom de selv og deres kolleger kan dø af virus.\nDet undgår vi med den grønne epidemikurve. Men den langsomme åbning betyder også, at personalet i mange flere uger og måneder iført generende værnemidler og frygt skal behandle coronapatienter. Det bliver en maraton i stedet for en sprint.\n»Der skal tages hensyn til den konkrete belastning, som personalet i sygehusene oplever. Dette skyldes, at vi kan forvente et langvarigt genåbningsforløb, hvor der stilles store krav til sundhedspersonale, og hvor der konstant skal tages hensyn til arbejdsmiljøet og smitterisiko«, skriver Statens Serum Institut.\n4 Danskerne afgør tempoet i åbningen\nBåde statsministeren og sundhedsmyndighederne har fastslået, at åbningen afhænger af befolkningens evne til at gøre, hvad vi får besked på. Og at vi ikke straks strømmer ud af lejligheden og krammer den første, den bedste. Hvert trin overvåges målt på antal smittede, indlagte og i respirator.\nFølger vi ikke anbefalingerne, og smittetrykket stiger, lukker samfundet igen ned. Og politikerne kan nu tvinge adfærdsbegrænsninger igennem ved at bruge hastelovene.\nDerfor bestemmer vi alle sammen selv tempoet for genåbningen af samfundet, som bliver alt andet end normalt efter påske. Virus skal nemlig spredes langsomt, men sikkert, i den del af befolkningen, hvis immunforsvar bedst kan tåle den nye coronavirus.\nDet var også derfor, Mette Frederiksen sagde, at de svageste, er dem, der den kommende tid skal være de stærkeste: de gamle, de syge, de svækkede og de ensomme. De skal fortsat i lang tid undgå smitte. De skal stadig være isoleret hjemme eller på plejehjem uden besøg fra familien, mens virus kontrolleret skal gå sin gang gennem borgerne."}
{"date":"2020-03-31T16:46:26+02:00","url":"https://politiken.dk/search/art7734014/Hvis-vi-alle-bruger-mundbind-g%C3%A5r-det-ud-over-sundhedsv%C3%A6senet","author":"Alexander Sjöberg","title":"\n      Bente Klarlund svarer på læsernes coronaspørgsmål: \n      Hvis vi alle bruger mundbind, går det ud over sundhedsvæsenet","text":"Tidligere i dag efterlyste vi nok engang jeres coronaspørgsmål på Politikens Facebook-side. Som lovet har vi taget de bedste med videre til Bente Klarlund, der er overlæge på Rigshospitalet, professor på Københavns Universitet – og så selvfølgelig klummeskribent og brevkassebestyrer her i avisen.​\nHusk også, at vi tidligere har overbragt jeres spørgsmål til Bente Klarlund. Hvis du kunne tænke dig at læse de tidligere svar, så kan du finde de tidligere spørgsmål/svar-artikler længere nede på denne side.\nLad os komme til sagen.\nGod læselyst.\n\nSpørgsmål fra Charlotte Bundgaard:\nHar man stadigvæk virus i kroppen, hvis man føler sig rask, men dog stadigvæk har smagsforstyrrelser?\nDu anses for at være smittefri i 48 timer efter, at du ikke længere har symptomer. Her tænker man på typiske symptomer som feber, hoste, muskelsmerter, halssmerter og besværet vejrtrækning. Man kan også miste smags- og lugtesansen, fordi coronavirus giver irriterede slimhinder i blandt andet hals, mund og næse. Der løber nervetråde ud på tungen og ganen, og det er ved hjælp af dem, at man smager og lugter. Når man har en betændelse, så forstyrrer det nerverne, og man kan miste sine sanser. Nerveforstyrrelsen kan fortsætte i nogen tid, efter at virus er væk.\n\nSpørgsmål fra Bep Dose Mejlsing:\nHvis man ikke får corona i første omgang, må man så forvente at få det senere på foråret og sommeren? Skal alle have haft det, før Danmark er beskyttet?\nHvis man ikke får corona-infektion i denne omgang, så vil man være modtagelig over for corona, når/hvis næste bølge kommer. Med tiden vil mange have haft covid-19, hvilket er med til at bremse spredningen. Hvis der kommer en vaccine, vil det endda være muligt at vaccinere så mange, at sygdommen i praksis slet ikke spredes. Der vil være opstået det, der kaldes flokimmunitet. Et kvalificeret gæt er, at 80-90 procent af befolkningen skal være immune, før en flokimmunitet for alvor bremser spredningen af corona. Men uden en vaccine er der lang vej, før så mange vil være immune overfor corona.\n\nSpørgsmål fra Martin Buhl:\nHvordan skal mange af os, der lider af astma, forholde os til corona?\nDet vigtigste er, at din astma er velbehandlet. Bliv hjemme, i den udstrækning det er muligt. Undgå steder med mange mennesker, som er tæt på hinanden. Sørg for ekstra god håndhygiejne. Vask dine hænder grundigt, hvis du eksempelvis har rørt ved håndtag, og når du kommer hjem. Overvej at anvende handsker, når du går ud. Undgå at røre næse, mund og øjne, hvis du ikke har rene hænder, da virus typisk smitter fra hænderne og til slimhinderne i næse, mund og øjne. Hold to meters afstand til andre mennesker.\n\nSpørgsmål fra Gitte Offersen:\nVi er oplyste om, at vacciner mod corona har lange udsigter, men hvordan ser det ud i forhold til behandling med anden medicin? Er der noget medicin, lægerne kan gøre brug af for at mindske dødsfald, og at lungerne bliver så hårdt angrebet af coronavirus?\nPå nuværende tidspunkt er der ingen behandling af corona, men der er mange igangværende kontrollerede forsøg, hvor man blandt andet undersøger effekten af kendte virusmidler, et malariamiddel og helt ny medicin.\n\nSpørgsmål fra Lene Vangsgaard:\nMit barnebarn på godt to år har tendens til at få bronkitis, når han bliver forkølet og får brug for medicin i maske. Vil corona være mere problematisk for ham end for andre børn?\nSom du sikkert ved, tyder alt på, at børn sjældent bliver alvorligt syge af corona. Det betyder ikke, at børn ikke kan blive smittet med covid-19. Sygdommen astmatisk bronkitis ses især hos børn under 3-4-årsalderen og er karakteriseret ved hoste, hvæsende og pibende vejrtrækning, åndenød, slimproduktion og ofte feber. Tilstanden opstår oftest i forbindelse med infektioner, hyppigst virusinfektioner. Tidligere har det især været såkaldt RSV-infektion (respiratorisk syncytial virus), som på grund af læsion af slimhinden i luftvejene fremkalder en hyperreaktion med slimhindehævelse og forsnævring af luftvejene. Det er sandsynligt, at corona på samme måde vil kunne provokere et tilfælde af astmatisk bronkitis, men på nuværende tidspunkt ved vi ikke nok.\n\nSpørgsmål fra Gritt Ulrikke Jørgensen:\nHvorfor anbefaler man ikke, at den brede befolkning dækker mund og næse til med eksempelvis hjemmelavede mundbind?\nSundhedsstyrelsen informerer om, at der ikke er grund til at bruge mundbind, da intet tyder på, at anvendelse af mundbind hos raske, som bevæger sig rundt i samfundet i al almindelighed, reelt har en effekt på smittespredningen. Hvis alle bruger mundbind dér, hvor de ikke har effekt, risikerer vi at ende med at mangle mundbind dér, hvor de faktisk er vist at være vigtige, nemlig i sundheds- og plejesektoren.\n\nSpørgsmål fra Katja Wolfhechel:\nKan det lade sig gøre at tage en blodprøvetest for antistoffer, så vi kan få et reelt indtryk af, hvor mange det allerede har været smittet?\nAntistoftesten for coronavirus er meget ny. Det er for tidligt at sige, om denne eller andre tests kan udvikles, så de kan anvendes som selv-test i hjemmet.\n\nSpørgsmål fra Vibeke Janken:\nDe sprøjter/rengør udendørs på gader og bygninger i andre lande. Det må være, fordi de mener, der er virus udenfor, og at det hjælper. Men hvorfor ser vi det ikke herhjemme?\nEn amerikansk forskergruppe viser, at coronavirus kan holde sig i live i op mod 24 timer på pap, mens den overlevede længst på plast og rustfrit stål. Her fandt forskerne levende virus i op til tre døgn. Derfor kan man finde viruspartikler på eksempelvis håndtag og bænke-overflader i ganske lang tid. Der vil dog være mindre og mindre virus, som tiden går. Virus er meget overfølsom over for sæbe og sprit. Derfor er rengøring inde og ude effektiv i bekæmpelsen af coronavirus.\n\nSpørgsmål fra Mette Strøm:\nHvordan udvælges de, der skal testes for, om de har haft corona? Og hvordan foregår det rent praktisk at få taget prøven?\nLigesom vi ikke tester personer med mild sygdom for andre forkølelsesvirusser, som er udbredte i Danmark, er der heller ikke grund til at teste alle med milde symptomer på luftvejsinfektion for den ny coronavirus, nu hvor virussen er mere udbredt i samfundet. En positiv test har nemlig ikke betydning for, hvordan vi skal forholde os eller for lægernes håndtering. Du skal derfor ikke testes, hvis du kun har milde symptomer. Heller ikke hvis der er mistanke om, at du er smittet med corona. Hvis du har tegn på sygdom, skal du som udgangspunkt opføre dig som om, at du er smittet.\nDet er helt naturligt, at man gerne vil vide, om man har corona, hvis man bliver syg. Vi er dog nødt til at prioritere ressourcerne dér, hvor de har størst effekt for håndteringen og behandlingen, eksempelvis i forhold til at forhindre smittespredning på hospitaler. Det er ikke kun udstyret, som kræver ressourcer, men også fagpersonerne, som skal udføre testen, analysere prøven og ringe til folk med resultatet.\nDe patienter, som skal henvises til vurdering og eventuel testning, er:\nAlle med mistanke om moderat til svær covid-19, hvor mistanken fastholdes efter en klinisk vurdering i en corona-vurderingsenhed på sygehuset.\nVed udbrud på plejehjem, bosteder eller lignende.\nPersoner i særlig risiko for alvorligt forløb (herunder ældre patienter, særligt over 80 år, patienter med svær psykisk sygdom m.v.) med lette til moderate symptomer efter lægens vurdering\nPersoner med lette til moderate symptomer, der varetager kritiske funktioner i sundhedssektor, ældrepleje, arbejde med socialt udsatte eller andre helt særlige nøglefunktioner i samfundet, hvis arbejdsgiver finder det hensigtsmæssigt med hurtig raskmelding.\nFødende kvinder og nyfødte børn med symptomer, som giver mistanke om corona.\nHvis der efter vurdering, stadig findes mistanke om corona, kan lægen beslutte, at der skal testes.\nHvis man er ansat i sundhedsvæsenet og varetager behandling af patienter, er der andre regler.\n\nSpørgsmål fra Henrik Malling Andersen:\nJeg har hørt meget om, hvor længe virussen kan overleve på forskellige overflader. Men hvordan har virussen det ved UV-stråling (solskin)?\nCorona er følsom overfor ultraviolet (UV) bestråling. Det er dog ikke ensbetydende med, at ophold i solskin er tilstrækkeligt til at dræbe virus.\n\nFra redaktionen skal der lyde et stort tak for alle jeres gode spørgsmål. Hvis du gerne vil læse de to tidligere spørgerunder med henholdsvis Bente Klarlund og virolog Allan Randrup Thomsen, kan du finde artiklerne herunder."}
{"date":"2020-03-31T16:40:08+02:00","url":"https://politiken.dk/search/art7730620/Sprogproblemer-holder-eleverne-i-skolen","author":"Cathrine Otterstrøm Hasager","title":"\n      Sprogproblemer holder eleverne i skolen","text":"Skoleklokken ringer klokken 9 på Tingbjerg Skole i Brønshøj. Solen skinner og byder børnene udenfor på legepladsen. Men den står tom.\nDer er nemlig kun 12 elever, der nu har undervisning på skolen, alle fra 0. klasse. Eleverne skal som de eneste møde i skole, da de er i fare for at dumpe til en kommende sprogprøve og skulle gå 0. klasse om.\nRikke Thulin har fire af sine elever, som hun stadig underviser på skolen. I dag er de tre børn, da den ene elev er syg.\n»Kom herhen; først skal vi spritte hænderne«, siger Thulin til de tre 0. klasse-elever, der trisser en smule morgenmugne hen til vasken i klasselokalet og gnider hænderne i håndsprit.\nDet hedder en cardigan\n13 farvekort ligger på gulvet. Muhammad, som er en af de 12 0. klasse-elever, skynder sig over til det brune farvekort. Helt stille venter han spændt på, at Maria, en af hans klassekammerater, der også har behov for fysisk undervisning, skal gætte, hvilken beklædningsdel han har på, som matcher til farvekortet.\n»Nå Maria, hvad er det for en farve, Muhammad står på«, spørger Rikke Thulin.\nMaria klemmer øjne og mund sammen i en undrende grimasse. Med lidt hjælp fra Thulin får Maria gættet korrekt på, at det er Muhammads bukser, som har samme farve som kortet, han står på.\nI løbet af den første times tid laver de tre elever i samarbejde med Rikke Thulin forskellige opgaver, der skal styrke deres sprog:\n»Jeg synes, at det, der fungerer bedst for eleverne, er variation. Vi bruger meget leg og andre sjove opgaver, hvor vi træner elevernes færdigheder i dansk. Vi har ingen bøger overhovedet«.\nThulin har med de fire elever, hun underviser i skolen, mulighed for at tage højde for den enkelte elevs behov. Derfor sørger hun for, at eleverne har pauser, og at opgaverne, som de skal løse i fællesskab i løbet af dagen, er sjove uden at være for komplicerede for eleverne.\n»Eleverne har i hold af fire mulighed for at blive hørt og forstået bedre. Når de er i en større klasse, så kan det godt være en udfordring at turde sige noget. Især fordi de heller ikke er så gode til sproget som nogle af de andre elever, der nu sidder hjemme med fjernundervisning. Her har de mulighed for at åbne sig lidt mere, også fordi de alle fire har udfordringer med sproget, så der er ingen, der står alene«, forklarer Thulin.\nDa eleven Maria skal fortælle resten af holdet, hvilken beklædningsdel hendes klassekammerat har på, og som er grøn, går hun i stå.\n»Har du glemt, hvad sådan en hedder«, spørger Thulin Maria om den lange beklædningsdel, der hænger løst ned fra hendes klassekammerats skuldre. Ikke et pip kommer ud mellem Marias læber, der ikke kan komme i tanke om det danske ord.\n»Det hedder en cardigan«, siger Thulin. Maria nikker.\nSærligt behov hos udsatte børn\n»Vi har 12 af 70 elever, der ikke er bestået testen endnu, og de nu i skole for at få sprogundervisning«, forklarer skoleleder på Tingbjerg Skole Marco Damgaard.\nTingbjerg Skole er 1 af 27 skoler, der har sprogtests for 0. klasses elever. Det har de, fordi mere end 30 procent af skolebørnene bor i det, som kaldes ghettoområder.\n»Det korte af det lange er, at de 12 elever, der er på skolen til undervisning, ikke har et optimalt sprog, og deres sprogstimulering er ikke tilstrækkelig god til fjernundervisning«, siger Marco Damgaard.\nEleverne har tre forsøg til at blive vurderet sprogparate i løbet af skoleåret. Hvis ikke eleverne bliver erklæret sprogparate i tredje forsøg, skal elevere enten frivilligt i sommerskole, hvor de har et fjerde og sidste forsøg på at bestå, eller gå 0. klasse om. Damgaard tilføjer, at de 12 elever på skolen er i endnu større risiko for ikke at bestå sprogprøven med fjernundervisning, og ledelsen har derfor valgt, at de skal have undervisning hver dag fra klokken 9 til 12 for ikke at falde for langt tilbage.\n»For mange af de udsatte børn er det nu, de har mest brug for, at vi er der for dem. I den her situation skal vi stå ekstra meget på tæer for at sørge for, at de trives, både dem i skole og dem med fjernundervisning«, siger Damgaard.\nHop, hopper, hoppede\nRikke Thulin beder Muhammad om at rejse sig op. På et splitsekund er han på benene og står rank med armene ned langs siden og venter på næste besked.\n»Jeg vil gerne have, at du hopper«, siger Thulin til Muhammad, der giver et spjæt og hopper en enkelt gang.\n»Hvad var det du gjorde«, bliver Muhammad spurgt.\n»Jeg hoppede«, svarede Muhammad, der nu kan bøje ordet ’hoppe’.\nI løbet af ugen har Thulin trænet eleverne i at bøje ord, og det har hun af en særlig årsag:\n»For at kunne bestå sprogprøverne er der ret mange grammatiske ting, eleverne skal kunne. Flertalsbøjninger, datidsbøjninger og kunne fortælle en historie med en begyndelse, en midte og en afslutning. Alle de ting træner vi selvfølgelig. Men vi træner også alt muligt andet sprogligt. Vi træner at lytte, at kunne vente på sin tur, at kunne formulere sig, at komme med ledetråde og ay kunne forstå diverse kollektive beskeder«.\nPå blot en uge med undervisning for de fire  elever ser Thulink allerede en fremgang. Hun tilføjer, at Maria eksempelvis »har udviklet sig helt kolossalt«, og forklarer, hvordan Maria før i tiden var meget stille og indadvendt, men at hun nu kan tage styring i en leg og ligefrem irettesætte de andre elever, hvis ikke de følger legen:\n»Det har faktisk været ret rørende at se hendes udvikling«.\nMen faktisk er det ikke kun de 12 elever, der muligvis skal gå 0. klasse om grundet sprogproblemer, som i Thulins optik  ville have gavn af fysisk undervisning, selv om skolen overordnet er lukket ned.\n»Alle børn kunne jo trænge til sådan et løft her. I virkeligheden havde det jo været fedt, hvis alle elever kunne have haft fysisk undervisning en time om dagen eller et par gange om ugen måske. Men nu er der fokus på de børn, som er i fare for at dumpe og at skulle gå 0. klasse om, og så er mit fokus selvfølgelig på dem«, siger Thulin og tilføjer:\n»Jeg har eksempelvis en elev, der siger »mange, mange, mange« eller »mega, mega, meget«, altså at han gentager rigtig meget. Der er mange af de andre elever, der har et lille ordforråd, og deres sætningskonstruktioner er heller ikke altid gode«.\nEfter en times tid med sprogundervisning er det tid til en pause. Med en basketbold og en fodbold under armen løber eleverne ud på den åbne gårdsplads for at lege sammen."}
{"date":"2020-03-31T16:31:26+02:00","url":"https://politiken.dk/search/art7735142/Japansk-OL-bud-sv%C3%A6rtes-til-i-udsat-korruptionssag","author":"","title":"\n      Japansk OL-bud sværtes til i udsat korruptionssag","text":"En sag om mulig bestikkelse i forbindelse med tildeling af OL-værtskabet til Japan i 2020 har fået ny næring.\nNyhedsbureauet Reuters skriver tirsdag, at den japanske forretningsmand Haruyuki Takahashi modtog 8,2 millioner dollar (56 millioner kroner) af den japanske OL-komité.\nSagen blev i sidste uge udsat på grund af udbruddet af coronavirus.\nPengene fik Takahashi for at hjælpe med at få legene til Tokyo i 2020. Han har siden vist sig at være en kontroversiel skikkelse.\nTakahashi er involveret i en fransk korruptionssag, hvor efterforskerne anklager forretningsmanden for at benytte sig af bestikkelse i 2013 for at sikre, at Japan vandt budkrigen om OL i 2020.\nEn af anklagerne er, at Takahashi skulle have foræret Lamine Diack, den tidligere præsident for Det Internationale Atletikforbund (IAAF), gaver for at sikre, at han støttede det japanske bud.\nBlandt gaverne til Lamine Diack var et dyrt Seiko-ur til en værdi af 46.500 dollar (317.000 kroner) samt flere digitale kameraer.\nReglerne hos IOC tillod gaver til af en vis værdi, uden at der fandtes et præcist beløb som loft, oplyser Reuters.\nTakahashi blev gjort til bestyrelsesmedlem i Japans Olympiske Komité (JOC), efter at han angiveligt havde haft en nøglerolle i at vinde budkrigen.\nTakahashi siger til Reuters, at lobbyarbejdet for JOC inkluderede at sikre gode forhold til IOC-medlemmer som Lamine Diack.\nDet betød også, at han købte gaver som kameraer og det nævnte ur, indrømmer han over for Reuters.\n»De var billige«, siger Takahashi til Reuters.\nHan mener ikke, der er noget lyssky over modtagelsen af penge fra den japanske OL-komité eller de gaver, han købte.\n»Han skulle ikke gå tomhændet. Det er sund fornuft«, siger Takahashi om gaverne til Lamine Diack.\nTakahashi vil ikke give en detaljeret liste over ting eller gaver, han har købt. Han fortæller, at han opfordrede Lamine Diack til at stemme på OL-buddet fra Japan.\nLamine Diack meddelte til et møde med afrikanske OL-repræsentanter, at han ville stemme på det japanske bud, siger en advokat for senegaleseren til Reuters. Det skete, dagen før der skulle stemmes i 2013.\nHan skulle dog ikke have instrueret de øvrige om, hvordan de skulle stemme, påpeger advokaten.\n86-årige Lamine Diack har hele tiden afvist at have gjort noget galt."}
{"date":"2020-03-31T16:26:21+02:00","url":"https://politiken.dk/search/art7732516/Gigantisk-folkevandring-i-Indien","author":"Maria Abi-Habib og Sameer Yasir, The New York Times","title":"\n      Gigantisk folkevandring i Indien","text":"Hundredtusinder af indiske migrantarbejdere har begivet sig ud på lange rejser til fods for at komme hjem, fordi de er blevet både hjem- og arbejdsløse, efter at Indiens premierminister, Narendra Modi, har lukket kæmpelandet ned i et forsøg på at inddæmme spredningen af coronavirussen. Resultatet er en af de største folkevandringer i Indiens nyere historie.\nDa forretninger og virksomheder hen over weekenden lukkede ned i byer over hele Indien, stod massevis af migranter – hvoraf mange boede og spiste der, hvor de arbejdede – uden tag over hovedet eller noget at spise. Suppekøkkener i hovedstaden Delhi er blevet rendt over ende.\nTusinder af migranter i Delhi, deriblandt mange hele familier, pakkede deres gryder, pander og tæpper ned i rygsække. Mange balancerede med spædbørn på skulderen, mens de gik langs landevejen fra én delstat mod en anden. Nogle af dem skulle gå flere hundred kilometer. Men da de kom til den ydre grænse af hovedstadsterritoriet Delhi, blev mange af dem med magt tvunget til at vende om af politiet.\n»Man er bange for sygdommen og for at bo på gaden. Men jeg er mere bange for at sulte end for corona«, siger Papu, der er 32 år og kom til Delhi for 3 uger siden for at arbejde, og som har forsøgt at vende hjem til Saharanpur i delstaten Uttar Pradesh 200 km væk.\nTusinder i protest\nNu da adskillige lande over hele verden er lukket ned, frygter mange, at indgrebene i overfyldte og fattige områder i blandt andet Indien kan få social uro til at blusse op. Millioner af mennesker bor i slumområder i Indien, hvor det at skulle blive hjemme i tre uger – sådan som Modi har beordret – er et skræmmende perspektiv, når snesevis af familiemedlemmer ofte må deles om nogle få værelser.\nMigrantarbejdere over hele Indien har protesteret mod nedlukningen. I lørdags gik tusinder af dem på gaden i den sydlige stat Kerala for at gøre opmærksom på, at de ikke havde fået noget at spise i dagevis. Myndighederne henstillede til dem at sprede sig for deres egen sikkerheds skyld, men de ignorerede befalingerne.\nSøndag morgen havde kun én regering blandt de 36 delstater og territorier, Uttar Pradesh, truffet foranstaltninger for at hente migranter hjem ved at indsætte omkring 1.000 busser. Lørdag ventede migranter i kilometerlange køer i udkanten af Delhi for at komme om bord på nogle få busser, men langt de fleste blev afvist.\nMen søndag eftermiddag havde centralregeringen beordret delstaterne til at ændre kurs og lukke deres grænser og migranterne til at blive, hvor de er. Den modsatrettede beslutning gjorde den i forvejen forvirrende nedlukning endnu mere uoverskuelig, hvilket i flere tilfælde har fået delstater til at agere i modstrid med centralregeringens ordrer. Og politiet, der ofte også er forvirret over situationen, har grebet til vold.\n1,7 millioner er hjemløse\nIndien havde i forvejen en af verdens største befolkningsgrupper af hjemløse, og nedlukningen har fået antallet til at eksplodere, lyder det fra græsrodsorganisationer. En national folketælling opgjorde i 2011 antallet af hjemløse til 1,7 millioner, hvilket temmelig sikkert er et alt for lavt skøn i en befolkning med 1,3 milliarder, siger eksperter.\nVerdensbanken skønnede i 2017, at omkring 60 procent af Indiens befolkning lever for under 25 kroner om dagen, og at flere end 250 millioner lever for under 2 amerikanske dollars eller ca. 15 kroner om dagen.\nPremierminister Modi gav besked om nedlukningen, herunder forbuddet mod at rejse på tværs af delstater, med kun få timers varsel i tirsdags, og derfor strandede den enorme mængde migranter i de store byer. Muligheden for at få arbejde lokker ifølge regeringens skøn hvert år 45 millioner mennesker til byerne fra landet.\nMange af disse migranter bor og får mad på de værksteder og byggepladser, hvor de arbejder, og da virksomhederne lukkede, stod hundredtusinder – om ikke millioner – uden arbejde og sikkerhed for at have noget at spise.\nFor en uges tid siden fortalte en gruppe af 13 mænd, der gik langs en hovedvej i Delhi på vej til deres hjem i Uttar Pradesh, at de ikke havde spist i næsten 2 dage. De havde tilsammen omkring 20 kroner, fortalte de.\n»Det her er måske en god beslutning for de rige, men ikke for os, der ikke har nogen penge«, sagde Deepak Kumar, en 28-årig lastbilchauffør, om nedlukningen.\nLyden af sirener nærmede sig, og mændene sprang væk af frygt for, at det var politiet. Det viste sig at være en ambulance, og mændene samlede sig igen og fortsatte deres vandring.\nHjælpearbejdere advarer om, at situationen kan forværres og udvikle sig til voldeligheder, hvis desperationen stiger, og folk stadig ikke har noget at spise.\nSuppekøkkener i hele Delhi kan ikke følge med efterspørgslen, som hjælpearbejdere anslår er tredoblet. Der har været tilfælde af slagsmål. Regeringen har ikke givet politiet klare retningslinjer for, hvordan de skal håndtere de strandede migranter, og mange betjente har tyet til korporligheder.\n»I mangel af en klar politik er migranterne blevet overladt til politifolks forgodtbefindende. Og der har været episoder, hvor politiet har behandlet dem inhumant«, siger Ashwin Parulkar, der er seniorforsker ved The Centre for Policy Research i Delhi, og som forsker i Indiens hjemløse.\nHandikappede fik tæv\nSædvanligvis bliver de hjemløse bespist af en række religiøse institutioner. Men nu er alt lukket, og herbergerne mærker byrden.\n»Presset er øget drastisk. Folk kan ikke gå omkring i gaderne, og hvis det bliver ved sådan her, ender det med at eksplodere«, siger Nishu Tripathi, der er 29 år og leder i et suppekøkken, der er åbnet af ngo’en Safe Approach i Delhi.\n»Hver gang vi begynder at dele mad ud, bliver vi nærmest løbet over ende af masserne«, siger han. Safe Approach åbnede et suppekøkken i det nordøstlige Delhi forrige uge. Det betjener nu 8.000 mennesker. Da folk begyndte at stille sig i kø efter mad i torsdags, cirkulerede politibiler rundt med hylende sirener. »Gå væk herfra! Gå indenfor! Spred jer! Spred jer! Hold afstand!«, råbte politifolkene i en højttaler.\nDa en gruppe mænd og drenge, hvoraf nogle var handikappede og humpede af sted på interimistiske krykker, kom gående langs vejen hen mod suppekøkkenet, begyndte politibetjente pludselig at tæve dem med bambusstave. »Hold social afstand!«, råbte de.\nEn dreng på omkring 15 år blev slået på munden. Han skreg, så man kunne se hans tænder, der var røde af blod. En gruppe vrede mennesker samlede sig om ham for at trøste ham. »Hvorfor gør de sådan noget!«, råbte en mand, der stod og ventede på at få mad. »Han var jo på vej herhen. Hvorfor behandler de os sådan!«.\nNishu Tripathi, lederen, vendte sig mod journalisterne. »Gå. Vi kan ikke garantere jeres sikkerhed«, sagde han.\nPå trods af regeringens ordrer om, at transport af basale fornødenheder såsom mad og medicin skal være tilladt under nedlukningen, klager forretningsdrivende over, at lastbilchauffører med leverancer bliver chikaneret af politiet, og de bliver tvunget til at lukke deres forretninger.\n»Jeg har aldrig oplevet så stor desperation«, siger Ricky Chandael, der er leder i et andet herberg. »Førhen kom folk for at donere til vores center, men de kan ikke komme herhen på grund af nedlukningen. Og hver dag er der mindst 100 nye, der kommer for at få mad«.\nHerberger får sæbe\nDen indiske regering har bebudet en hjælpepakke på 150 milliarder kroner til at understøtte de mange millioner, der er blevet arbejdsløse ved nedlukningen. Men det er uklart, hvor meget det vil hjælpe migranterne og de mange andre indere på det sorte arbejdsmarked – de menes at udgøre op til 80 procent af Indiens 470 millioner arbejdere – som formentlig vil have svært ved at få adgang til hjælpen.\nHjælpen, blandt andet kontanter og maduddelinger, er knyttet til registrering i de nationale databaser over arbejdskraft, hvilket udelukker mange migrantarbejdere, eller til det at have en adresse, hvilket mange migranter heller ikke har.\nPremierminister Modi har sagt, at Indiens eneste håb om at forhindre en altødelæggende epidemi er at lukke landet ned i tre uger. Tirsdag havde det amerikanske universitet Johns Hopkins registreret 1.251 coronasmittede i Indien.\nLedere i et herberg for kvinder og børn i Nizamuddin, en bydel i det centrale Delhi, siger, at regeringen for første gang har givet dem sæbe, og at de har fået ordrer om at forklare folk om coronavirussen og tvinge dem til at vaske hænder og tage bad.\n»Det er svært; de er ikke vant til at vaske sig hele tiden«, siger Rajesh Kumar, lederen af herberget.\nAftenen før, siger Kumar, var omkring 70 kvinder og mange børn begyndt at hamre på porten til herberget og trygle om at blive lukket ind. De sagde, de var blevet slået af politiet, fordi de sov på gaden. Men herberget var fuldt, og Kumar var nødt til at afvise dem.\nHan siger, at de fleste af de hjemløse, han har mødt, ikke anede spor om coronavirussen. De var bare vågnet en dag og havde oplevet, at politiet gennede dem væk fra gaderne og beordrede dem til at holde social afstand.\n»Men hvor skal de hjemløse gå hen«, spørger han.\nOversættelse: Jakob Haff"}
{"date":"2020-03-31T16:19:37+02:00","url":"https://politiken.dk/search/art7723740/Her-er-de-bedste-oliven","author":"Bodil Hauge","title":"\n      Test:\n      Her er de bedste oliven","text":"Jeg kan ikke på én hånd tælle antallet af gange, mine forældre og andre født omkring 1960 krummer ansigt, som har de spist en sur citron, når de smager på en oliven. De er bitre, lyder det.\nBitterhed er ikke en smag, vi er særligt bekendt med inden for traditionel dansk mad. Vi er mere vant til søde og syrlige smage.\n»Den bitre smag repræsenterer en meget voksen smag. Det kan kræve en civilisering at spise oliven«, siger Svend Skafte Overgaard, som er historiker og lektor på ernærings- og sundhedsuddannelsen på Københavns Professionshøjskole.\nFor urmennesket betød bitterhed fare. Nogle planter kunne være giftige at spise, og de havde en bitter smag, for at menneskene skulle holde sig fra at spise dem, så selv om oliven i dag er blevet en nem og lækker snack, som mange danskere tyr til på lune sommeraftener sammen med Aperol’en, har det krævet nogle års tilvænning.\nOliven begyndte at blive nævnt i danske kogebøger i begyndelsen af 1900-tallet. Kødet fra oliven skulle skrælles af stenen, og så kunne det tilsættes en eksotisk ragout eller måske en pikant sovs. Sådan blev oliven anvendt i nogle af de første danske opskrifter; bl.a. i ’Frøken Jensens Kogebog’, som blev et bredt referencepunkt i dansk madkultur.\nHøjkulturel græker\nOlivenfrugten var dog helt central i græsk og senere romersk madkultur. At spise oliven og kornprodukter og drikke vin var nemlig ensbetydende med at udtrykke sit tilhørsforhold til græske og romerske kulturkredse.\n»Der opstod en tanke om, at fordi en rigtig græker spiser oliven og kornprodukter og drikker vin, så bekræfter man sit eget identitetsmæssige og etniske tilhørsforhold ved at spise og drikke netop det«, siger lektor på Aarhus Universitet Jens Krasilnikoff, som forsker i bl.a. oldtidsgræsk landbrugshistorie.\n»Den gamle sætning om, at man er, hvad man spiser, har altså en meget lang historie bag sig«.\nOliven var en plante, der voksede vildt i Middelhavsområdet og Mesopotamien (det område, vi i dag kender som Irak og Syrien), men begyndte at blive domesticeret omkring 6.000 år f.v.t. Domesticere betyder her, at man gennem den vilde plante fik frembragt olivensorter, man kunne håndtere og dyrke. Enkelt sagt, så tog oldtidens grækere en gren fra en domesticeret oliven og podede den på en rod fra den oprindelige, vilde oliven.\n»Det gælder for næsten alle de afgrøder, vi har, at man tilbage i bondestenalderen har avlet på arterne og ved selektion fået frembragt afgrøder, som kunne give et større udbytte«, siger Jens Krasilnikoff.\nFørst og fremmest brugte grækerne oliven til at presse olie. Olien var det vigtigste, for det var en grundessens i deres madkultur. Selve olivenfrugten var dog ikke bare et restprodukt, men blev også brugt i retterne dengang. Den skulle dog modnes og lagres i salt eller eddikelage først.\nOmkring 1.000-2.000 år f.v.t. har vi de første tegn på, at der foregik masseproduktion af oliven og olivenolie. Bag den stod civilisationerne minoerne fra Kreta og Mykene på det græske fastland, siger Jens Krasilnikoff:\n»Fra paladserne på Kreta og det græske hovedland er der fundet regnskaber, hvor der er redegjort for de mængder af oliven, der blev opmagasineret. Der har vi den første indikation på, at der er masseproduktion i gang, og at man har dyrket oliven systematisk«.\nAllerede tilbage i det andet årtusind før vor tidsregning eksporterede man således oliven og olien derfra til andre dele af Middelhavsregionen.\nOliventræet blev i oldtidens Grækenland endda betragtet som helligt for gudinden Athena og for byen Athen. I byens vigtigste helligdom – på toppen af Akropolis – stod Athenas oliventræ, som hun ifølge myter havde givet til byens beboere. Selve olivengrenen med dens frugter blev set som et symbol på fred. Den særlige tilknytning til Athen understreges af netop olivengrene, som prydede byens antikke mønter, ifølge Stine Schierup, som forsker i Middelhavslandenes oldtid på Nationalmuseet.\nDen græske forfatter Herodot skildrede i sine værker i 400-tallet f.v.t. andre menneskers kulturelle særtræk og madvaner. Særligt de mennesker, der ikke var grækere.\n»Han skelnede mellem grækerne, der spiser oliven, vin og korn, på den ene side, og de nordlige barbarer, som levede af kød og mælkeprodukter«, siger Jens Krasilnikoff.\nMed peberfrugt\nApropos barbarer: Fra slutningen af 1960’erne og op gennem 80’erne bliver det især udstenede grønne oliven med peberfrugt, som spises herhjemme, og som bliver en fast del af sortimentet hos velassorterede supermarkeder.\nPå farverige fotografier kan man i kogebøger se de udstenede oliven sammen med natmadsserveringer, til en martini eller til det eksotiske gæstebord, fortæller Svend Skafte Overgaard. Fra 1960’erne begynder der nemlig at ske noget med danskernes kulinariske udsyn.\n»Det falder sammen med, at vi bliver mere internationaliserede, velstanden bliver større, vi rejser ud og kommer hjem igen og opdager, hvad det er for noget mad, man spiser i Sydeuropa«, siger Svend Skafte Overgaard.\nOliven, som fortsat er en vigtig del af kosten i Middelhavsområdet, er tæt knyttet til Middelhavets kultur og livsstil. Og den livsstil repræsenterer ifølge Svend Skafte Overgaard nydelse, mere krydret mad, flere retter til et måltid og det at tage sig god tid til maden.\n»Vi ser blå himmel og sol og blåt hav for os. Middelhavskost associeres med noget, der er rent og helsebringende, som følger med, når man spiser oliven«, siger Svend Skafte Overgaard.\nIfølge ham ligger der den betydning i middelhavskosten, at man identificerer sig med en sundere og en mere moderne og sofistikeret livsstil i modsætning til det traditionelle danske køkken med margarine, sovs og kartofler, ifølge ham:\n»Det har været nogle værdier, som har præget visse grupper af samfundet, blandt andet i forlængelse af 1960’ernes modkultur, hvor idealet om at være åben over for verden hang sammen med det«.\n\nTestvinder: Løgismose Økologiske Kalamata Oliven\nPris: 24,95 kr. for 200 g (drænet vægt) i Netto\nKilopris: 124,75 kr.\nFabio Mazzon: Den er elegant og har lidt bitterhed, men en god balance. Hvis du køber oliven på din ferie, forventer du en oliven som den her. De her vil være gode til madlavning også, sammen med fisk for eksempel.\nThomas Rønsch Toftdahl: De her er, som oliven skal være. De har en lidt nøddeagtig smag uden at være for søde. Lidt bitre, som er godt. Gode til at snacke. De måtte dog gerne være lidt hårdere. Jeg ville helt sikkert købe dem her.\n\nUrtekram Kalamata Oliven Øko\nPris: 35,95 kr. for 200 g (drænet vægt) i Føtex Food\nKilopris: 179,75 kr.\nFabio Mazzon: Jeg kan godt lide formen. Bitterheden er okay, og saltet er velbalanceret. Syrligheden er der, måske en anelse for stærk. Man kan smage, at den har haft nogle gode forudsætninger. Når jeg rører den, føles den for blød, men når jeg smager den, er den perfekt i konsistensen.\nThomas Rønsch Toftdahl: Den virker meget blød, men det er den ikke, når den kommer ind i munden. Den smager ret godt, for den har lidt sødme og en fin bitterhed. Dejlig nøddesmag. Fin form, konsistensen var jeg bekymret for, men den er ikke noget problem. Den er rigtig god.\nLevevis Øko Græske Kalamon Oliven\nPris: 20,95 kr. for 180 g (drænet vægt) i Føtex Food\nKilopris: 116,38 kr.\nFabio Mazzon: Smuk form og smuk farve. Men jeg mangler noget. De mangler virkelig smag, de er vandede. Måske har der været for meget regn i sæsonen. Det er ikke en dårlig oliven. God til salater, fordi den ikke smager af for meget og dermed ikke overtager smagen fra det andet i en salat.\nThomas Rønsch Toftdahl: De er gode, men lidt kedelige. Konsistensen er lækker, men der mangler bare smag. Der er hverken bitterhed eller sødme. Men de ville være gode til madlavning, fordi de ikke giver for meget smag. Hvis jeg skulle spise den som snack, ville jeg selv tilføre noget salt.\n\nIrma Øko Kalamata Oliven\nPris: 29,50 kroner for 120 g (drænet vægt) i Irma\nKilopris: 245,8 kr.\nFabio Mazzon: De er smukke at se på, men smager for meget af salt. Det ødelægger smagen, at de er så salte. De her ligger i olie og ikke vand med salt som de andre. Jeg foretrækker, at de ligger i saltlage. Konsistensen er skøn. Farven er også smuk, men olien giver jo et skinnende look.\nThomas Rønsch Toftdahl: De ser lækre ud! Men de smager alt for meget af salt. De minder mig om kirsebær, både i konsistensen og har også en sødme, som så ødelægges lidt af saltet. Den vil gøre sig godt med en martini – der skal noget sprut til at balancere! Hvis den ikke var så salt, havde den her været perfekt.\n\nÄnglamark Øko Greek Kalamata Olives\nPris: 22,95 kr. for 200 g (drænet vægt) i Kvickly\nKilopris: 114,75 kr.\nFabio Mazzon: De smager gammelt. De smager, som om de har ligget for længe i en boks. Konsistensen er for blød. De vil passe godt til tapenade. Jeg ville ikke spise dem som snacks. Jeg synes også, de er for bitre. De mister magten på en måde.\nThomas Rønsch Toftdahl: Jeg synes, de er for bløde og for bitre. De er ikke lækre at spise rent, og der er heller ikke salt nok i lagen. De er ikke særlig pæne at se på, de har små pletter, og det er ikke meningen. Det smager, som om de har ligget for længe i et varehus. Det er ikke en dårlig oliven, men den er heller ikke særlig lækker.\nNetto Øgo Kalamon Oliven\nPris: 19,95 kr. for 180 g (drænet vægt) i Netto\nKilopris: 110,8 kr.\nFabio Mazzon: Jeg tror, den her sæson var en katastrofe. De kan kun bruges til tapenade, og så skal der meget hvidløg i! Der er gået noget galt i den produktionen, det kan have været en dårlig sæson eller en dårlig balance i saltlagen. Jeg tror, at de her oliven måske har været for modne, og så var saltlagen ikke balanceret godt nok.\nThomas Rønsch Toftdahl: De er meget bløde. Urgh. Den var virkelig ikke særlig lækker at putte i munden. Den er alt for blød – der er så stor forskel mellem den og de andre. Det er ikke meningen, man skal spise det her.\n"}
{"date":"2020-03-31T16:15:33+02:00","url":"https://politiken.dk/search/art7735455/Uforklarligt-fald-i-akutte-hjertepatienter-bekymrer-overl%C3%A6ge","author":"Corona­virus","title":"","text":"Et uforklarligt fald i antallet af akutte hjertepatienter på landets sygehuse skaber bekymring hos både læger og Hjerteforeningen.\n»Det er stærkt bekymrende og kan være en afledt konsekvens af det massive fokus på Covid-19-epidemien, de massive ændringer i danskernes dagligdag og den massive fokus på ikke at overbelaste sundhedssystemet, siger overlæge Jens Flensted Lassen.\nHan er professor ved Odense Universitetshospital og formand for Dansk Hjerteregister.\nTallene for marts viser, at antallet af henvendelser om akutte undersøgelser og behandlinger er faldet med 20 procent sammenlignet med samme periode sidste år.\nLivsfarligt at vente\nOverlægens erfaring er, at de patienter, der kommer ind på hjerteafdelingerne, typisk venter lidt længere med kontakte sundhedsvæsenet.\n»Det ser ud til, at de, der henvender sig, går lidt længere tid, før de ringer 1-1-2. Det er altså borgere, der bremser sig selv - måske fordi de ikke ønsker at overbelaste systemet«.\n»Men det er misforstået. Det er vigtigt, at man bliver behandlet for potentielt livstruende sygdomme - også selv om vi har en coronaepidemi kørende«, siger Jens Flensted Lassen.\nDet kan være livsfarligt at vente med at kontakte sundhedsvæsenet, advarer han.\n»I værste fald kan det slå folk ihjel, hvis vi ikke får behandlet de store blodpropper i tide.\n»Hvis folk kommer ind for sent, kan det ende med, at man får hjertesvigt, fordi man får ødelagt hjertemusklen på grund af blodproppen«, siger Jens Flensted Lassen.\nEn del af forklaringen kan ifølge hjertelægen også være, at der er færre, som bliver henvist fra lokale sygehuse.\nMåske fordi man løser problemet her og nu. For eksempel med blodfortyndende behandling.\n»Så kan det godt være, at man lokalt siger, at nu er smerten gået over og lader være med at henvise til behandling, fordi man ikke vil overbelaste systemet i disse tider«, siger han.\nHjerteforening er bekymret\nI Hjerteforeningen ser direktør Anne Kaltoft også med stor bekymring på tallene.\n»Man kan godt frygte, at nogle undlader at henvende sig, fordi de ikke vil ligge samfundet til last i disse tider.\n»Det kan også være, de selv er bekymret for at få coronasmitte, hvis de kommer på sygehuset og derfor holder sig tilbage«, siger Anne Kaltoft.\nI Danske Regioner, der driver sygehusene, opfordrer man folk til at kontakte lægen med alt det, man kontaktede lægen om før coronakrisen.\n»Det er vigtigt at huske på, at man stadig kan fejle andet end corona. Og det er lige så vigtigt at få vendt med sin læge«, siger Heino Knudsen (S), formand i Region Sjælland."}
{"date":"2020-03-31T16:10:05+02:00","url":"https://politiken.dk/search/art7735036/Hvorn%C3%A5r-kan-vi-komme-til-store-arrangementer-igen-koncerter-festivaler-fodboldkampe","author":"Elisabeth Astrup","title":"\n      Professor svarer: \n      Hvornår kan vi komme til store arrangementer igen - koncerter, festivaler, fodboldkampe?","text":"Festivaler, koncerter og fodboldkampe på et sommerlunt stadion - for mange er det essensen af sommer i Danmark.\nOg mange af os går og tripper for at blive klogere på, om vi fortsat kan glæde os til det alt sammen om nogle måneder, eller om corona til den tid fortsat vil være årsag til forbud mod så store arrangementer?\nDet korte svar er: Det ved vi ikke. Det afhænger af et par ubekendte forhold, siger professor i folkesundhedsvidenskab, Lone Simonsen fra Roskilde Universitet.\n»Det er umuligt at sige, hvad der kommer til at ske. For en måned siden ville jeg have svaret, at selvfølgelig kommer folk på Roskilde Festival. Nu har jeg det sådan: Hmmmm, det må vi lige se an«, siger hun.\nMandag åbnede statsministeren såvel som sundhedsmyndighederne for, at der formentlig kan indledes en trinvis genåbning af Danmark efter påske. Men hverken Sundhedsstyrelsen eller Statens Seruminstitut har på nuværende tidspunkt ønsket at uddybe, hvad et trin i en sådan genåbning kan bestå af.\nGennemførelsen af eksempelvis en festival vil umiddelbart afhænge af to ubekendte forhold, forklarer Lone Simonsen:\n1. Fortsætter danskerne med at opretholde den gode hygiejne og holde afstand?\n2. Hvad sker der med coronavirus, når sommeren sætter ind - opfører den sig som en almindelig influenzavirus, der plejer at klinge af, når sommeren sætter ind, eller gør den ikke?\n»Hvor er det fedeste sted at være, set fra virusperspektiv? Det er selvfølgelig at være et sted med 20.000 unge fra 40 forskellige lande, der krammer til højre og venstre. Det er det, der taler imod gennemførelsen af festivaler. Det, der taler for en gennemførelse, er, at festivaler typisk foregår i sommermånederne, hvor vintersæsonvira almindeligvis klinger af. Det er umuligt på nuværende tidspunkt at sige, hvad der kommer til at ske«, siger Lone Simonsen.\nHun understreger, at det er afgørende, at danskerne forstår to ting om den nuværende situation:\n»Først skal vi bide mærke i, at de første tiltag, vi indførte, blev indført 13. marts. Nu har vi den 31. marts. Og det er allerede lykkedes familien Danmark at nedbringe den gennemsnitlige smitte per smittet fra 2-3 stykker til 1. Det skal vi først klappe os selv lidt på skulderen over. Når vi har gjort det, er vi nødt til at forstå, at vi ikke er færdige med det her. Vi er stadig i begyndelsen af en epidemi. Vi er fire uger inde i et meget langt forløb«.\nAntallet af syge patienter med corona, der bliver indlagt, ligger stabilt. Antallet, der ligger på intensiv, vil fortsat stige. Og det er det tal, som myndigheder og forskere især holder øje med, for det afgør, om sygehusene har kapacitet til at følge med, forklarer Lone Simonsen.\nDet betyder, at det kræver tålmodighed, hvis man skal kunne sige noget meningsfuldt om, hvordan det vil påvirke coronasituationen i Danmark, når vi begynder at åbne langsomt op igen.\n»Der går typisk en uge, fra man er blevet smittet, til man bliver syg. Derfra går der fire dage, inden man måske bliver meget syg - og flere dage endnu, inden man kommer på intensiv. Så det er meget forsinkede signaler, vi sidder og kigger på«, siger Lone Simonsen.\n"}
{"date":"2020-03-31T16:00:00+02:00","url":"https://politiken.dk/search/art7735240/Derfor-f%C3%A5r-coronakrisen-restauranter-til-at-bukke-under","author":"Ibyens redaktion","title":"\n      Explainer:\n      Derfor får coronakrisen restauranter til at bukke under","text":"Få uger inde i coronakrisen har konkurser ramt alt fra Michelin-restauranterne Kadeau til cafékæden Dalle Valle.\nIngen danske virksomheder går ubemærkede igennem coronakrisen, og slet ikke når det kommer til landets restauranter, cafeer og barer.\nHvorfor? Ibyen forklarer:"}
{"date":"2020-03-31T16:00:00+02:00","url":"https://politiken.dk/search/art7735244/Coronakrisen-S%C3%A5-lang-tid-vil-det-tage-at-%C3%A5bne-Danmark","author":"Majlinda Urban Kuci","title":"\n      31. marts: \n      Coronakrisen: Så lang tid vil det tage at åbne Danmark ","text":"Særudgave om coronaepidemien.\nNogle af os får måske snart lov at komme ud i samfundet igen. Men det er de tørre tal fra Seruminstitutet, der bestemmer hvem, hvornår og hvordan. Men hvad er status på corona-epidemien, og hvornår kan vi forvente, at hverdagen bliver normal igen?\nDenne podcast er gratis og kan høres af alle.\nDu kan finde alle særudgaver om coronaepidemien her.\nVi hører gerne fra dig, skriv til: dulyttertilpolitiken@pol.dk"}
{"date":"2020-03-31T15:46:23+02:00","url":"https://politiken.dk/search/art7705310/L%C3%A6ren-fra-coronakrisen-er-at-vi-selv-har-et-ansvar-%C2%BBTag-klimaet-lige-s%C3%A5-alvorligt-som-coronaen%C2%AB","author":"Mette Mølbak","title":"\n      Chefredaktør på Politiken MAD:\n      Læren fra coronakrisen er, at vi selv har et ansvar: »Tag klimaet lige så alvorligt som coronaen«","text":"Kort før livet gik fra at være en forudsigelig dagligdag til pludselig at være en stor undtagelsestilstand, læste jeg Jonathan Safran Foers bog ’Vi er vejret’. Hvis navnet ikke siger dig noget, kommer her en hurtig introduktion. Safran Foer er en amerikansk forfatter, der bedst er kendt for bogen ’Om at spise dyr’, der beskriver konsekvenserne ved den massive industrialisering af landbruget. ​​​\nDet var hård læsning, men hans nyeste bog er en gyser. Jonathan Safran Foer mener, at vi er i gang med at begå et kollektiv selvmord på planeten. Det bliver underbygget af et 29 siders langt faktaafsnit, hvor klimagysningen topper. Jeg citerer her:\n»Mennesker tilfører lige nu atmosfæren drivhusgasser i et tempo, som er ti gange højere, end vulkanerne gjorde det under den store masseuddøen. Siden den industrielle revolution er koncentrationen af CO2 i atmosfæren steget med omkring 40 procent«.\n»Fældningen og afbrændingen af skov er ansvarlig for mindst 15 procent af de årlige globale udledninger af drivhusgasser«. ​\n»Landbrugsdyr er ansvarlige for 32.564 millioner tons CO2-udledninger om året, eller 51 procent af den årlige globale CO2-udledning – altså mere end alle biler, fly, bygninger, kraftværker og al industri til sammen«.\n​\nDet er ikke ny viden, men informationer, der er tilgængelig for alverdens ledere. Dog har ingen indtil nu handlet på de alarmerende tal ud over nogle forblommede løfter, selfies med klimaaktivister og 2050-planer. Helt anderledes og resolut handling har vi set under bekæmpelsen af covid-19.\nDet interessante er, at vi uden videre accepterer, at vores liv bliver vendt på hovedet. Der har ikke rejst sig noget oprør i gaderne. Ingen har brændt flag af. Ingen gule veste har protesteret.\nCoronakrisen viser, at vi accepterer drastiske ændringer af vores liv, hvis det bliver forklaret tydeligt nok for os, hvorfor det er nødvendigt. Vi giver afkald på hele vores dagligdag og sociale liv, og vi viser samfundssind for at redde hinanden.​​​\nVi har endnu til gode at se den samme handlingsparathed fra verdens ledere i forhold til klimaet, men lige nu er der et mentalt momentum for at ændre kurs.\nCoronakrisen er en kollektiv nulstilling af vores liv, hvor vi finder ud af, at det liv, vi kendte, kan forsvinde på uhyggelig kort tid. Og måske vender det ikke tilbage igen.\nDe økonomiske tab er lige nu uoverskuelige, men mens aktiekurserne går i rødt, heler kloden en lille smule.\nDe ses tydeligt på Nasa’s satellitbilleder fra Wuhan, epicenteret for coronaudbruddet, som Weekendavisen bragte for et par uger siden.\nSidste år var billederne plettet gule og orangerøde af luftforurening. I dag er de lyseblå – som frisk luft. Den kvælende luftforurening er væk. Det samme gælder mange storbyer verden over. Et tydeligt billede på, hvordan den menneskelige aktivitet overbelaster kloden. Intet har før coronaen kunnet stoppe den konstante vækst af forbrug, flyrejser og forlystelser, der er med til at gøre klimaforandringerne irreversible.​​​\nDerfor er det lige nu, vi kan stoppe op og reflektere over den måde, vi lever på. Behøver vi fire flyrejser om året? Kan vi finde lykken i det nære? Behøver det være vildere, større og længere væk, bare fordi vi kan? I forhold til at bekæmpe klimaforandringerne behøver vi ikke at sætte hele verden i stå. Faktisk kan en stor del gøres ved at skære ned på flyrejser (det sker alligevel nu) og spise så grønt som muligt.\nVores madvaner har en stor betydning for vores CO2-forbrug, og mens vi alle sidder i vores små kahytter derhjemme, er det nu, vi ikke bare kan være med til at løse coronakrisen, men også klimakrisen ved at spise grønnere.\nJonathan Safran Foer har selv et bud. Lad være med med at spise noget animalsk før kl. 18. Dvs. mælk, ost, æg og skinke. Hans beregninger viser, at vi på den måde kan høvle 1,3 tons CO2 af vores årlige udledning. Det er ikke nok til at nå målene fra Parisaftalen, men det er et stykke ad vejen.\nLæren fra coronakrisen er, at vi selv har et ansvar. Hvis ikke vi alle følger myndighedernes retningslinjer, bryder vi ikke smittekæden. Hvis ikke vi allesammen ændrer vaner, stopper vi ikke klimaforandringerne.  ​​​\nNår vi alle har prøvet at være i hjemmeisolation og frygtet udgangsforbud, lyder det som en meget lille ting. Men sammen kan vi alle gøre en stor forskel, både i forhold til at bekæmpe corona og klimaforandringer.  ​​​\n​\n​"}
{"date":"2020-03-31T15:27:46+02:00","url":"https://politiken.dk/search/art7734791/Hj%C3%A6lp-os-med-at-fort%C3%A6lle-historien-om-hverdagens-coronahelte","author":"Johannes Skov Andersen","title":"\n      Hjælp os med at fortælle historien om hverdagens coronahelte","text":"Overalt i Danmark kæmper sundhedspersonale for at holde coronasmitten under kontrol og bekæmpe spredningen af smitten. Uden dem er det svært at forestille sig, hvordan landet skulle hænge sammen.\nDet vil vi gerne dokumentere.\nMen på grund af smittefare har vi en ekstremt begrænset adgang til hospitaler, plejehjem, lægeklinikker og alle de andre steder, der udgør frontlinjerne i kampen mod coronavirus.\nDerfor har vi brug for din hjælp.\nArbejder du i social- og sundhedsvæsenet i så godt som hvilken som helst funktion, og kunne du have lyst til at bidrage med din fortælling, så samler vi dem ind. Det gælder alle – lige fra portører og kantinepersonale til sosuer, overlæger og direktører i sundhedsvæsenet.\nSådan gør du\nVi vil gerne have din historie på video.\nDet bruger vi din video til\nVi samler videoerne løbende.\nNår vi har en god bunke bliver de samlet i det, vi kalder en digital fortælling. Altså en artikel på Politiken.dk, hvor vores læsere, brugere og dine kollegaer kan møde dig.\nSådan bruger du Wetransfer\nVi vil gerne have din video via Wetransfer, fordi kvaliteten på den måde ikke bliver forringet.\nWetransfer er et filoverførsels-system, der ikke kræver installation.\n1. Gå ind på Wetransfer.com i en browser på din smartphone. Eller din computer for den sags skyld. Frit valg!\n\n\n2. Tryk på den store blå knap.\n\n\n3. Find filen i din kamerarulle – under ’fotobibliotek’, ’galleri’ eller tilsvarende.\n\n\n4. Find din fil. Overfør den. Og sæt den til at sende til jsa@pol.dk.\n\nDet var det!"}
{"date":"2020-03-31T15:23:32+02:00","url":"https://politiken.dk/search/art7735097/%C2%BBAlle-andre-brancher-har-nu-f%C3%A5et-hj%C3%A6lp-hvorfor-er-vi-s%C3%A5-dem-der-skal-holde-for%C2%AB","author":"Marie Nørgaard Skadhauge","title":"\n      Et samlet kulturliv kræver statsministeren på banen:\n      »Alle andre brancher har nu fået hjælp, hvorfor er vi så dem, der skal holde for?«","text":"Kulturlivets forbund har mistet tålmodigheden med kulturminister Joy Mogensen. Samlet beder 21 forbund, råd og foreninger nu statsministeren om at komme på banen i forhandlingerne om lønkompensation til freelancere i kulturlivet.\nDet skriver Berlingske.\nForbundenes henvendelse til Mette Frederiksen sker gennem et brev, som alle 21 aktører har underskrevet. Her beder de hende »kaste os en redningskrans«.\n»Mange kulturarbejdere mister deres forsørgelse i denne tid. På trods af forhandlinger om plads til kulturlivets aktører i hjælpepakkerne, så er den grundlæggende dialog med Kulturministeriet om vores reelle behov, udeblevet. Alle andre brancher har nu fået hjælp, hvorfor er vi så dem, der skal holde for«, skriver forbundene.\n»Vi ønsker ikke særordninger. Vi ønsker blot en helt almindelig lønkompensation på lige fod med alle andre, der omfattes af nødhjælpspakker, som I har etableret for længst. Vi tjener vores egne penge, og vi har som alle andre borgere i dette land brug for en kompensationsordning, som tager højde for vores indtægtssituation«.\nDe 21 aktører består af DJBFA, Dansk Artist Forbund, Danske Filminstruktører, Dansk Filmfotograf Forbund, Dansk Skuespillerforbund, Skønlitterære Forfattere, Danske Populær Autorer, Dansk Komponistforening, Danske Kunsthåndværkere, Danske Bladtegnere, DJ Fotograferne, Danske Scenografer, Dansk Musiker Forbund, Danske Dramatikere, Danske Sceneinstruktører, Dansk Filmklipperselskab, Dansk Journalistforbund, Film- og Tv-arbejderforeningen, Foreningen af Danske Dramaturger, UKK - Organisation for Kunstnere, Kuratorer og Kunstformidlere og Dansk Solistforbund.\nKombinatører falder gennem hjælpepakkens huller\nTil Politiken forklarer en af underskriverne, formand for Dansk Artist Forbund Lena Brostrøm Dideriksen, at brevet kommer i kølvandet af mandagens pressemøde, hvor statsminister Mette Frederiksen selv nævnte, at der vil blive indgået en aftale om medier og kulturliv.\n»Vi går til statsministeren på grund af det tydelige signal, hun gav ved pressemødet i går: At alle skal bevare deres job. Det var en kæmpe lettelse, da Mette Frederiksen endda nævnte kunst og kultur, og at der skal gøres en indsats her. Det gav en anledning til at sige, at der stadig er nogle huller«, siger Lena Brostrøm Dideriksen.\nMed huller refererer Lena Brostrøm Dideriksen til den gruppe af arbejdere, der kaldes kombinatører. Det er dem, der har forskellige former for indkomst ved for eksempel at have et fast deltidsjob, men samtidig tjene en stor del af den samlede månedsløn som honorarer. Gruppen falder uden for regeringens hjælpepakker, fordi de på nuværende tidspunkt skal vælge hvilket af deres jobs, de vil kompenseres for. Det er også dem, der har været hovedtemaet for forbundenes frustrationer i deres forhandlinger med Kulturministeriet.\n»Denne blandingsøkonomi – mange af os benævnes kombinatører – ignoreres igen og igen i forhandlingerne, selv om Kulturministeriet som de første burde kende til vores indtægtsmønstre. Og det er ikke, fordi informationerne ikke har været tilgængelige«, skriver forbundene i brevet til Mette Frederiksen.\n»Folk kommer til at være på røven et godt stykke tid endnu«\nHos Dansk Artist Forbund udgør de såkaldte kombinatører op til 50 procent af medlemmerne, fortæller Lena Brostrøm Dideriksen. Hun forudser, at de vil blive økonomisk ramt meget længere end den tid, Danmark er lukket ned.\n»Vi hørte Brian Mikkelsen i går sige, at erhvervslivet styrtbløder. Det gør kulturlivet, som jo er en del af erhvervslivet, også. Krisen kommer til at gå langt ind i det her år. Der er ingen, der ringer og booker til deres arrangementer. For de ved ikke, om de skal afholde dem. For eksempel er musikere til firmaets sommerfest formentlig ikke det første, en virksomhed prioriterer efter krisen. Folk kommer til at være på røven et godt stykke tid endnu«, siger forbundsformanden.\nLena Brostrøm Dideriksen fortæller også, at underskriverne endnu ikke har hørt fra Mette Frederiksen vedrørende deres brev. Men hun håber meget på, at statsministeren vil tage godt imod deres appel:\n»Det er sendt med kærlige hilsner og en begejstring over, at hun nævnte kulturen i går. Men det er selvfølgelig også sendt med et stort håb om, at hun vil tale med Erhvervsministeriet om, at der stadig er huller i ordningen for lønkompensation«, siger Lena Brostrøm Dideriksen.\nVed artiklens oprindelige publicering var Politiken forelagt en version af brevet til statsministeren med 18 underskrivere på. Brevet har dog i alt 21 underskrivere, hvilket fremgår efter ændring af artiklen."}
{"date":"2020-03-31T15:22:45+02:00","url":"https://politiken.dk/search/art7735026/Partier-giver-kulturministeren-en-ny-chance","author":"Torben Benner","title":"\n      »Stemningen er stadig anspændt«:\n      Partier giver kulturministeren en ny chance","text":"Kulturminister Joy Mogensen (S) sidder fortsat for bordenden ved forhandlingerne om hjælpepakker til kulturen og medierne. Det står klart efter et møde tirsdag mellem ministeren og Folketingets kulturordførere. Et flertal af ordførerne sagde ellers mandag, at de havde mistet tilliden til Joy Mogensen og krævede forhandlingerne flyttet til Erhvervs- og Finansministeriet.\nMen nu har partierne givet ministeren en chance mere.\n»Det afgørende for os er ikke, hvor vi forhandler, men om viljen er der. Vores udmelding i går var en kulmination på, at Joy Mogensen ikke havde pengene. Men kommer de, vil vi gerne forhandle med kulturministeren«, siger den radikale kulturordfører Zenia Stampe.\nSamme melding kommer fra Enhedslisten, SF, Det Konservative Folkeparti, Dansk Folkeparti og Venstre:\n»Ministeren ville gerne fastholde forhandlingerne hos hende, og det er fint, hvis hun har mandat til det«, siger Venstres kultur- og medieordfører Britt Bager.\nKulturministeren har travlt\nMen partiernes ordførere har gjort det klart, at det ikke nytter noget, hvis kulturminister Joy Mogensen vender tilbage med småpenge. De kræver omkring 200 millioner kroner til nødlidende medier og mellem en halv og en hel milliard kroner i hjælpepakker til resten af kulturlivet.\n»Så kommer ministeren tilbage med 50 millioner til medier og 200 millioner til resten, så er der ingen grund til at spilde hinandens tid længere«, siger Britt Bager.\nOg kulturministeren har travlt. For partierne vil have udspil og forhandlinger inden påskeferien i næste uge.\n»Stemningen er stadig anspændt«, siger Birgitte Bergman, kultur- og medieordfører for Det Konservative Folkeparti om forhandlingsklimaet.\n»Nu har kulturministeren fået endnu en chance for at komme på banen. Men hvis ikke hun har noget reelt med inden påske, så bliver vi nødt til at flytte forhandlingerne over i et andet ministerium«, siger hun.\nSøren Søndergaard, medieordfører for Enhedslisten, mener, at budskabet er kommet klart igennem efter tirsdagens møde:\n»Det lader til, at regeringen har forstået budskabet om, at der er brug for trecifrede millionbeløb. Hvis det er rigtigt, kan vi fortsætte forhandlingerne i Kulturministeriet«.\n​\nKulturminister Joy Mogensen (S) siger, at hun er optimistisk med hensyn til de kommende forhandlinger, og at hun ikke er skræmt af partiernes krav.\n»Jeg har ikke fremlagt det samlede bud på løsninger endnu, så jeg kan ikke udtale mig om beløbsstørrelser, men jeg er fortrøstningsfuld i forhold til, at vi finder en løsning«, siger hun.\nOgså når du kender de her krav?\n»Ja«.\nHvad siger du til kravet om at forhandlingerne blev flyttet væk fra dig?\n»Jeg opfatter det som udtryk for den desperation, som jeg tror griber os allesammen. Det er en rigtig hård tid, vi lever i, og der synes jeg faktisk, at det er vigtigt, at vi lytter igennem, når den desperation kommer til udtryk. Og jeg må indrømme, at bag de hårde ord, hørte jeg kun, at jeg er så utrolig heldig at have ordførere, der brænder for det her område og er optagede af så hurtigt som muligt at få overblik og få hjulpet kultur- og medielivet. Og det kan jeg til fulde tilslutte mig«, siger Joy Mogensen.\nHjælp til folkeoplysning\nPå mødet tirsdag lykkedes det dog kulturminister Joy Mogensen at blive enig med Folketingets partier om en hjælpepakke til højskoler, aftenskoler og Folkeuniversitetet på 141 millioner kroner. Ordningen sikrer, at de kan få kompensation på op til 90 procent af deres tabte deltagerbetaling.\nSamtidig blev de enige om, at de kunstnere, der har fået eller stod til at modtage tilskud fra Statens Kunstfond frem til 8. juni, får pengene, selv om de ikke har mulighed for at gennemføre de planlagte projekter.\nDe aftaler er der bred tilfredshed med blandt alle partier. Men de understreger samtidig, at der fortsat mangler at blive taget hånd om en stor del af kulturlivet.\n»Det er fint, at vi har fået lagt et sikkerhedsnet ud under folkeoplysningen, og at kunstfonden har fået mere fleksibilitet, men vi mangler jo stadig museer, kunsthaller, teatre, festivaler, filmbranchen og andre dele af kulturlivet«, siger Uffe Elbæk, tidligere leder af Alternativet og nu løsgænger.\nMedierne fik også en håndsrækning tirsdag, da regeringen besluttede at fremrykke årets samlede produktionsstøtte på 368 millioner kroner. Det betyder, at medierne får udbetalt hele støtten nu og ikke i rater henover året. Det giver dem flere penge nu og her.\nMangler overblik fra ministeren\nFlere af partierne efterlyser en minister, der har langt bedre styr på sit område, end Joy Mogensen har demonstreret.\nDen tidligere leder af Alternativet, løsgænger Uffe Elbæk, der selv har siddet som radikal kulturminister, siger:\n»Min frustration går på, at kulturministeren overhovedet ikke har det samlede overblik over problemernes omfang. For det har vi i hvert fald ikke modtaget fra hende. Og hvad er den økonomiske ramme? Det bliver vi nødt til at vide, før vi kan forhandle igen, og lige nu er ingen af de to ting på plads«, siger han.\nDen konservative kultur- og medieordfører Birgitte Bergman »savner en kulturminister, der virkelig arbejder for kulturen«.\n»Hun er startet for sent. Vi skal jo nødig stå i en situation, hvor vores museer og teatre går konkurs. Vi bliver simpelthen nødt til at have et overblik over, hvem det er, der akut mangler midler. Og hvad er kulturministerens prioritering egentlig? Nu skal hun se at komme ud af busken. Hun har travlt, og vi presser på«, siger hun.\nDF’s kulturordfører Pernille Bendixen mener ikke, at Joy Mogensen »har lært at være minister endnu«\n»Det virker jo, som om hun er blevet kørt over af regeringen, når hun kommer med 12 millioner på et område, der mangler et trecifret millionbeløb. Det virker useriøst«, siger hun.\nSætter spørgsmålstegn ved regeringens prioritet\nI sin tale til pressemødet i Statsministeriet mandag fremhævede statsminister Mette Frederiksen (S), hvor vigtig kulturen er med ordene:\n»Vi vil også indgå en aftale om medier og kulturliv, som er trængt økonomisk. Og det i en tid, hvor jeg er sikker på, at mange mennesker oplever, at de netop har brug for kunsten til refleksion og håb«.\nDet fik tirsdag over 20 kunstnerforbund til at komme med en kras kritik af Kulturministeriet og appellere til Mette Frederiksen om at »kaste en redningskrans« ud til dem.\n»Dine ord om kulturen varmede ekstra meget i lyset af det ufrugtbare, afbrudte forhandlingsmøde i går i Kulturministeriet«, skriver de.\nI brevet fremhæver de, at mange af dem har en slags kludetæppeindtægt af freelanceopgaver, som de hver især får stykket sammen til en månedsløn.\n»Denne blandingsøkonomi – mange af os benævnes kombinatører – ignoreres igen og igen i forhandlingerne, selv om Kulturministeriet, som de første, burde kende til vores indtægtsmønster«, hedder det i brevet.\nOgså partiernes ordfører bed mærke i budskabet fra Mette Frederiksen og håber, at det forpligter regeringen til en langt mere offensiv indsats.\n»Hvis statsministeren mener det, hun sagde mandag, så må hun se problemerne i øjnene og finde de passende beløb, der skal til.«, lyder det fra Uffe Elbæk.\n​\nDen konservative Birgitte Bergman mener, at det er på tide, regeringen får øje på, hvor hårdt kulturlivet er ramt af corona-epidemien.\n»Den her branchen kommer til at være meget hårdere ramt og meget i meget længere tid end andre. Internationale turister udgør for eksempel en kæmpe indtægt for museer, og de kommer altså ikke lige foreløbigt. Derfor er det vigtigt, at vi ser meget langsigtet«, siger hun."}
{"date":"2020-03-31T14:49:00+02:00","url":"https://politiken.dk/search/art7733071/Kineserne-tror-ikke-p%C3%A5-Kommunistpartiets-og-myndighedernes-tal-over-coronasmittede.-Men-de-er-ligeglade","author":"Robert Høgh, Shanghai","title":"\n      Kineserne tror ikke på Kommunistpartiets og myndighedernes tal over coronasmittede. Men de er ligeglade","text":"Der er ikke et menneske på Anfu Road. Det regner. Tony pudser vinglas bag baren i Just Grapes og taler med sin datter i telefonen. Familien er flyttet fra Jiangsu til Shanghai, hvor det er nemmere at finde arbejde. Tony har dog ikke fået løn den seneste måned. Virussen har tvunget restauranter og barer til at holde lukket. Nu er han tilbage, men arbejder kun hver anden dag. Chefen kan ikke holde både ham og den anden bartender beskæftiget på fuldtid. ​\nTonys rigtige navn er Zhang Wei. Det kan de udenlandske kunder ikke udtale. Derfor har han valgt et engelsk navn.\n»Der er mange kendisser, som hedder Tony. Tony Hawk og Tony Soprano. Leung Chiu-wais (berømt skuespiller, red.) engelske navn er Tony, han er sej. Det er et cool navn, det passer til min personlighed«, griner han. Han er glad for, at virussen er overvundet.\nKampen mod coronaen raser i udlandet. Alle er nervøse. Samtidig melder landet, hvor det hele begyndte, om næsten ingen nye smittede. Ifølge de officielle tal blev der 28. marts kun fundet ét nyt tilfælde af coronavirus, som ikke var en indrejsende udefra. Mens Vesten diskuterer de kinesiske tal, er Tony ligeglad:\n»Om der er én syg eller en million syge, tænker jeg ikke på. Antallet er ikke vigtigt, når bare situationen er under kontrol. Det må den være, siden staten opildner os til at gå udenfor igen«.\nDanskerne stoler på tal fra Danmarks Statistik. Kineserne stoler ikke på deres.\nLi Bai er økonomiprofessor på et af Shanghais bedste universiteter. Han sidder med trøjen godt nede i fløjlsbukserne og stribede sokker i sandalerne. Han trækker på skuldrene:\n»Ingen kigger på de officielle tal i Kina,« siger han. »I udlandet tager økonomer myndighedernes data for givet. De bruger dem til at bygge modeller, som kan forudse fremtiden. Men i Kina er alle tal manipulerede. Vi kommer aldrig videre end til simpel datarensning. Derfor bliver det heller aldrig nogensinde en kinesisk økonom, der vinder Nobelprisen. Hvis de smykker de økonomiske tal, hvorfor så ikke også smittetallet?«.\nPartiet beder myndighederne om at få virussen til at forsvinde. Det gør myndighederne ved at fange og isolere alle, som er smittet.\nIndimellem finder de tilfælde, som de har overset, men ifølge medierne rapporterer de nul smittede alligevel. Avisen Caixin skriver, at mange fortsat bliver testet positive i Wuhan og andre steder. Folk uden symptomer tæller bare ikke med i statistikkerne. Der er også historier om patienter, som bliver testet positive igen, efter at de allerede er kommet sig over sygdommen. Disse mennesker tæller hellere ikke med.\nFang Fang er en berømt forfatter fra Wuhan, som kritiserer håndteringen af virussen. Hun skriver på sin blog, at det virkelig går bedre, selv om smittetallet er pyntet. Hun har fælles venner med diplomaten Shen Huaqiang. Han boede med sit barn, kone og forældre i en lejlighed i Wuhan. Sidste måned blev de alle sammen syge. Shen Huaqiang og hans mor døde. Fordi de to ikke blev testet for sygdommen – der var ikke nok testmaskiner – indgår de ikke i myndighedernes statistik over antallet af døde.\n»Myndighederne skriver, at 99 procent af alle indbyggerne i Wuhan har fået taget og noteret deres temperatur. Sjovt nok har hverken jeg eller nogen af mine venner fået taget vores temperatur,« skriver min ven fra Wuhan på sin WeChat.\nProfessor Li Bai forklarer: »Alt i Kina findes for at tjene partiet. De omskriver historien og manipulerer data, så det passer til den virkelighed, partiet vil fortælle«.\nGodt, at regeringen lyver\nDen kinesiske journalist Tao Yuanming er kritisk over for regimet. Han mener, at situationen er meget værre, end regeringen fortæller.\n»Jeg kender en sygeplejerske, som er taget til Wuhan for at hjælpe. Inden hun tog af sted, skulle hun skrive under på en tavshedserklæring om ikke at fortælle nogen, hvad der foregår. Det viser bare, at de skjuler noget,« siger han.\nXiaobo er 31 år, men ligner en på 18. Xiaobo kommer oprindelig fra Jilin-provinsen i Nordkina, som grænser op til Nordkorea og Rusland. Han arbejder for internetvirksomheden Baidu i Shanghai, hvor han har købt en lejlighed med sin kone.\n»Det vigtigste er, at den overordnede tendens er nedadgående. At der kommer færre smittede. Det er ligegyldigt, om jeg stoler på antallet, så længe jeg stoler på tendensen, og der er styr på situationen,« siger han. »Selv hvis det rigtige antal smittede er dobbelt så højt som de officielle tal, er jeg glad for, at regeringen lyver. Ellers opstår der panik«.\nDet er da bedre end Trump\nXiaobo nævner USA, som officielt har flere smittede end Kina. Sundhedsmyndighederne er først sent begyndt at teste. Forleden rapporterede New York City om over 100 døde på én enkelt dag.\n»Det kan godt være, at vi ikke har informations- og ytringsfrihed. Til gengæld har vi en stat, som beskytter os. Hvis man lyver, men har situationen under kontrol, er det o.k. Men hvis man lyver og gør ingenting som Trump, går det amok«.\nUdenfor er regnen stilnet af. Ældre mennesker dyrker tai-chi. Børn leger fangeleg. Et par sidder på en bænk og kysser. En ven sender mig en vittighed på WeChat:\n»Hvert år siger myndighederne, at økonomien (bruttonationalproduktet, red.) vokser med lige nøjagtig 7 procent.\nDet tror ingen på.\nI januar sagde myndighederne, at der kun var 41 smittede.\nDet tror kun fjolser på.\nNu siger myndighederne, at der ikke er flere smittede.\nDet tror alle på!«.\nTony læser vittigheden og griner bag baren.\n»Vi er nødt til at tænke positivt,« smiler han. »Alle fejrer, at krigen mod virussen er vundet. Det ville være skrækkeligt, hvis det var løgn«.\n​\nLi Bai, Xiaobo og Tao Yuanming er af sikkerhedshensyn opdigtede navne, men redaktionen er bekendt med personerne bag."}
{"date":"2020-03-31T14:44:33+02:00","url":"https://politiken.dk/search/art7732919/Kolonihaver-m%C3%A5-lade-livet-til-fordel-for-nybyggeri-De-slagter-et-gr%C3%B8nt-%C3%A5ndehul","author":"Niels Holst","title":"\n      Kolonihaver må lade livet til fordel for nybyggeri: De slagter et grønt åndehul","text":"»Se hvor meget farve, jeg har fået«.\nPer Abild viser sine hænder frem. De har ganske rigtigt en fin lysebrun kulør, efter at han de seneste dage har nydt solens stråler uden en trevl på kroppen alene i sin kolonihave bortset fra katten Kluns, der skødesløst spankulerer omkring.\n»Hvis jeg lægger mig på en madras helt nede ved jorden, er der næsten ingen vind. Så kan jeg godt ligge og læse en time på den ene side, inden jeg tager en lur på den anden side«, siger Per Abild, der for tiden har ferie fra jobbet som buschauffør.\nEgentlig havde han set frem til en charterferie til Tenerife, men på grund af corona-epidemien er han tvunget til at blive hjemme. Og når man til dagligt bor i en lille toværelses lejlighed på Amagerbro, er det rart at kunne tage i kolonihaven og få frisk luft og en sludder med naboer og hundeluftere i området.\n»Jeg bor kun ti minutter væk, så jeg kommer her hver eneste dag. Jeg kan ikke undvære det«, siger Per Abild.\nMen det skal han. Om lidt over et år er det slut, efter at han har haft kolonihaven i 35 år.\nSammen med tre håndfulde andre har han fået opsagt sit lejemål af haveloddet mellem Kløvermarkens boldbaner og Uplandsgade på Amager i København, hvor buske og træer har grønne forårsknopper, og fuglene fløjter om kap med støjen fra de mange lastbiler, der kører forbi.\nBag opsigelsen står DSB Ejendomsudvikling, der ønsker at omdanne området til boliger og erhverv.\nOg selv om Per Abild først skal have flyttet eller revet sit syv år gamle kolonihavehus ned til udgangen af april næste år, er han ked af det og frustreret over opsigelsen.\n»Hvor skal jeg flytte det hele hen. Jeg har kun en cykel«, siger Per Abild, der kalder planerne om nybyggeri på området for »en katastrofe«.\n»Vi har jo ikke for mange grønne områder i København i forvejen, og nu vil man så også slagte os. Se bare hvad der er sket nede på Strandlodsvej, hvor man har ryddet det hele til fordel for en masse etagebyggeri, der ligger alt for tæt«, siger Per Abild med henvisning til det massive nybyggeri kun få hundrede meter væk.\nMen der flytter jo mange mennesker til København? Er det ikke rimeligt, at der skal være boliger til alle?\n»Man kan altid komme med en eller anden undskyldning, om at nu bygger man også nogle ungdomsboliger eller noget, når man pløjer de gamle ting ned. Vi har et rigtig godt sammenhold herude, hvor der også er masser af fugle, og man kan gå og nyde solen i fred og ro, selv om vi faktisk ligger tæt på Uplandsgade, hvor der er en del trafik«.\nI alt 16 lejere af havelodder har fået en opsigelse fra DSB Ejendomsudvikling. Af brevet fremgår det, at arealet ønskes omdannet til et andet formål. Ifølge den administrerende direktør for DSB Ejendomsudvikling, Søren Beck-Heede, dækker det over et ønske om at opføre boliger og erhvervsbyggeri.\n»På sigt vil vi gerne lave boliger og erhverv på området. Vi har ikke nogle præcise og meget konkrete planer, som vi kan sige noget om«, siger Søren Beck-Heede.\nHan forklarer, at DSB i flere omgange har forsøgt at komme med i kommuneplanerne som et byudviklingsprojekt. Og at man altså nu vil gøre endnu et forsøg.\n»Lige på den anden side af gaden (Uplandsgade, red.) skal der ske byudvikling, og derfor synes vi, at det er en god ide også at få det her område løftet. Opsigelserne af havelodderne er derfor sket for at få området udviklet på sigt«, siger han.\nLiv på skinnerne\nLige uden for Per Abilds grønmalede træhegn ligger der stadig gamle jernbanesveller, hvor man i sommerhalvåret kan køre på skinnecykler helt gratis.\nDet er foreningen Amagerbanens Venner, der står bag, og en af de aktive i foreningen er Peter Kristensen, der krydser fingre for, at skinnerne vil blive bevaret både af hensyn til historien og den biodiversitet, som de nedlagte baner ifølge blandt andre Miljøministeriet har stor betydning for:\n»DSB er selvfølgelig i sin gode ret til, at gøre med grunden, hvad de vil. Men når det er sagt, så er der en lang række vigtige samfundsmæssige faktorer, som spiller ind. Politikerne taler om bevarelse af biodiversitet. På denne gamle banegrund har vi netop den rå natur«, siger Peter Kristensen, der er kommunikationsansvarlig i foreningen.\nHan peger også på, at politikerne i årenes løb har stået i kø med budskaber om at bevare de grønne åndehuller i København med plads til kant og kreativitet.\n»Alt det har Amagerbanen at byde på. Derudover er det den eneste nedlagte jernbane øst for Storebælt, hvor det er muligt at køre på dræsine og skinnecykel, og hver sommer har vi rigtig mange gæster på vores åbningsdage, som kører på banen«, siger han.\nOgså Rasmus Steenberger, der er næstformand i Amager Øst Lokaludvalg og medlem af SF, ønsker at bevare kolonihaverne og det grønne område.\n»Det vil jo være en herlighedsværdi, der forsvinder. Området har den der særlige Klondyke-karakter, som der ikke er ret meget tilbage af på Amager. Det gælder om at holde på de små perler, der er«, siger Rasmus Steenberger, der sammenligner området med Amager Fælled og Stejlepladsen i Københavns Sydhavn, hvor der også skal bygges boliger.\nHan hæfter sig dog ved, at området i forbindelse med vedtagelsen af kommuneplanen for de kommende år ikke fik ændret status fra et rekreativt område.\n»Desværre har vi før set, at politikerne i København har vedtaget et lokalplanstillæg, der har tilladt nyt byggeri«, siger han.\nDSB: Folk ønsker nye boliger\nAdministrerende direktør i DSB Ejendomsudvikling Søren Beck-Heede håber modsat Per Abild og Rasmus Steenberger, at politikerne på rådhuset kan se fornuft i at udvikle området og tillade byggeri.\nSamtidig understreger han, at DSB Ejendomsudvikling skal tjene penge.\n»Vi er sat i verden for at afhænde de arealer bedst muligt. Vi har ikke et altruistisk formål, og så må politikerne bestemme, hvad der skal byudvikles, og hvad der ikke skal«, siger Søren Beck-Heede.\nMen kan du forstå, at de er kede af det derude?\n»Min opfattelse er, at det er meget forskelligt, hvordan de har det. De har jo lejet et havelod til at dyrke jorden og haft ret til at sætte et redskabsskur eller lignende op. Nogle af dem har så valgt at opføre lidt mere end det, og det skal de så rive ned eller flytte. Det er klart, at det nok er lidt mere følsomt for dem end for dem, der bare har haft et almindeligt havelod«.\nFlere af dem peger på, at det er et grønt åndehul, der forsvinder til fordel for mere etagebyggeri på samme måde som man har set det på Strandlodsvej. Hvad siger du til det?\n»Jeg kan godt følge dem i at havelodderne forsvinder, men samtidig ønsker folk jo nye og billige boliger og steder, hvor de kan arbejde tæt på byen. Tingene følges jo ad, og det er så den politiske kunst at afveje de her ting. Men det er rigtigt, at de her områder tæt på byen er i farezonen«.\nTilbage i kolonihaverne er Per Abilds nabo, Joey Miller, dukket op med sin hund. Joey Miller har haft sin kolonihave i omkring 20 år og er ligesom Per Abild ked af at være blevet opsagt.\n»Det er jo en grøn oase, der forsvinder. Jeg blev helt målløs, da jeg fik opsigelsen. Det er virkelig trist, og jeg har stadig lidt svært ved at sætte ord på, hvad det betyder for mig, siger han.\nDe to mænd forklarer, at de har snakket med nogle af de andre om at starte en underskriftindsamling eller andet, der kan holde politikerne op på deres løfter om at bevare byens grønne åndehuller. På Facebook forsøger andre også at mønstre opbakning til en modstandskamp mod byggeplanerne.\nFor Per Abild kommer opsigelsen på et bittersødt tidspunkt. Der er kun få uger, til han bliver 63 år og skal gå på efterløn efter tidligere at have arbejdet på B&W-værftet og de seneste år været buschauffør.\n»Jeg har virkelig set frem til at komme på efterløn og gå rundt og hygge mig herude. Det ville være alletiders«, siger han."}
{"date":"2020-03-31T14:37:43+02:00","url":"https://politiken.dk/search/art7735219/Regeringen-udbetaler-mediest%C3%B8tte-f%C3%B8r-tid-for-at-redde-coronaramte-medier","author":"","title":"\n      Regeringen udbetaler mediestøtte før tid for at redde coronaramte medier ","text":"Flere medier er ramt af faldende indtægter på grund af coronakrisen.\nDe kan nu se frem til økonomisk hjælp fra regeringen, som står klar med flere hjælpende tiltag. Det oplyser Kulturministeriet i en pressemeddelelse.\nDet ene tiltag er lavere krav til egenproduceret indhold for ikke-kommercielle, lokale radio- og tv-stationer.\nDet andet tiltag er en fremrykning af 368,1 million kroner fra den årlige mediestøtte, som medierne i stedet kan få glæde og gavn af nu og her.\n»Vi er enige om at sende 368 millioner kroner, som er afsat til dagbladene - både de lokale, regionale og de nationale - ud i dag, så de kommer så hurtigt som muligt ud, så de kan hjælpe likviditeten i mediehusene, som de mangler fra annonceindtægterne«, siger kulturminister Joy Mogensen (S).\nI og med at de 368 millioner kroner er hentet fra mediestøtten, er der altså ikke tale om udbetaling af nye penge.\nSelv om der ikke er tale om nye penge, men bare en fremrykning af støtte, er kulturministeren sikker på, at pengene vil være en kærkommen hjælp for de medier, som lige nu kæmper med faldende annonceindtægter.\nHjælpen kommer, efter at det mandag ikke lykkedes for regeringen at lande en aftale med de andre partier for, hvordan man ville støtte medierne.\nHer gik partierne utilfredse fra et møde, hvor Joy Mogensen ifølge flere kilder foreslog en hjælpepakke på 12,5 millioner kroner til distrikts- og ugeaviser.\nDerudover skal kulturministeren have lagt op til at støtte lokale og regionale medier med 23 millioner kroner.\nI pressemeddelelsen fra Kulturministeriet fremgår det, at regeringen fortsat er i dialog med partier om andre tiltag på medieområdet, der kan hjælpe de medier, der er særligt økonomisk udfordret på grund af coronakrisen."}
{"date":"2020-03-31T14:29:12+02:00","url":"https://politiken.dk/search/art7735192/Anja-Dalgaard-Nielsen-er-en-af-ti-forskere-der-skal-hj%C3%A6lpe-Nato-efter-intern-uro","author":"","title":"\n      Anja Dalgaard-Nielsen er en af ti forskere der skal hjælpe Nato efter intern uro","text":"Ti sikkerhedspolitiske eksperter skal hjælpe Nato med at finde fælles fodslag, efter at intern uro sidste år kulminerede med, at den franske præsident kaldte samarbejdet for 'hjernedødt'.\nBlandt de ti udvalgte er den danske forsker Anja Dalgaard-Nielsen, som er institutchef ved Forsvarsakademiet. Hun har blandt andet forsket i terror, sikkerhedspolitik og militær strategi.\n»Som jeg har forstået ambitionen, skal gruppen levere friske bud på, hvordan Natos politiske dimension kan styrkes. Kunsten i det bliver, som jeg ser det, at finde en fællesnævner imellem de mange forskellige interesser og fokus«, siger Anja Dalgaard-Nielsen.\nNatos generalsekretær, Jens Stoltenberg, har tirsdag præsenteret de ti eksperter. De kommer fra ti forskellige medlemslande. Gruppen skal ledes af to af medlemmerne:\nDen tidligere tyske forsvars- og indenrigsminister Thomas de Maizière og amerikaneren Aaron Wess Mitchell, som er udenrigspolitisk ekspert.\nAnja Dalgaard-Nielsen ser i medlemslandene en stribe ret forskellige bud på, hvad der bør fokuseres på:\nEr det Ruslands ageren, Kinas voksende magt og internationale ambitioner, terrorgrupper som Islamisk Stat eller store strømme af irregulære migranter, der udgør den største trussel mod os?\n»Her er der slet og ret ikke enighed mellem Nato-landene. Kunsten bliver at finde nogle fællesnævnere og få sat fokus på dem. Det bliver en spændende udfordring«, siger hun.\nSpændt stemning\nTorsdag holder udenrigsministrene i Nato møde. Det sker via video - for første gang. På grund af coronakrisen.\nDa de mødtes sidste gang, var stemningen spændt. Det skete på baggrund af en skarp kritik fra Frankrigs præsident, Emmanuel Macron, som i et interview havde kaldt samarbejdet 'hjernedødt'.\nAndre lande tog afstand fra betegnelsen. Men flere var enige i årsagen til kritikken, nemlig at USA meddelte en tilbagetrækning fra Syrien - uden at koordinere med medlemmerne af alliancen.\nSamtidig handlede Tyrkiet - et andet stort medlem af Nato - i strid med de øvrige landes interesser. Den kritik kom også fra Danmark.\nDa Tysklands udenrigsminister, Heiko Maas, ankom til mødet i november, præsenterede han en plan om at danne et ekspertråd. Rådet skulle evaluere og styrke det strategiske og politiske sammenhold.\nDet blev blåstemplet af stats- og regeringscheferne på et topmøde i London i december.\n»Efter en periode, hvor der har været meget fokus på de hårde militære kapaciteter, budgetter og investeringer, kan gruppen måske bidrage til, at vi får en snak om, hvad den overordnede politiske vision for Nato i verden er, siger Anja Dalgaard-Nielsen.\nStoltenberg skal følge gruppens arbejde. Han har endnu ikke præsenteret gruppen for et præcist mandat."}
{"date":"2020-03-31T14:21:15+02:00","url":"https://politiken.dk/search/art7723516/Bliver-jeg-lettere-syg-hvis-jeg-motionerer","author":"Bente Klarlund Pedersen","title":"\n      Spørg Bente Klarlund: \n      Bliver jeg lettere syg, hvis jeg motionerer?","text":"Vibeke Nilaus: Et opslag på Facebook fortæller, at en times motion eller mere får kroppens immunforsvar til at dykke helt i bund, og at det først er tilbage til det normale efter fem dage. I den tid er man mere eller mindre pivåben over for al virus. Altså ekstremt modtagelig. Er det korrekt?​​​​​\nJeg motionerer tre gange om ugen og er 66 år, så hvis det passer, er jeg jo virkelig i fare her. Men ellers er rådene jo, at motion er o.k. i denne karantænetid. ​​​​​\nBente Klarlund Pedersen: Lige nu er folk i større risiko for at blive syge, hvis de ikke motionerer. Det er en rigtig god idé at løbe en tur, gå en tur eller cykle en tur, så længe man holder afstand. Det bidrager til at holde immunforsvaret oppe, styrker stofskiftet og humøret.​​​​​\nFacebook-opslaget refererer til fænomenet ’det åbne vindue i immunsystemet’, som jeg selv har forsket i. Efter mindst en times fysisk træning ved 75 procent af ens maksimale iltoptag kan man måle, at der er et lavere niveau af immunceller i blodet. Tilsvarende finder man, at de antistoffer, der udgør det lokale immunforsvar i næseslimhinden, er hæmmede eller i lav koncentration.\nDet betyder dog ikke, at man har påvist en sammenhæng mellem hård træning og en øget risiko for at blive smittet. Én ting er, at immunsystemet ser ud til at fungere dårligere i blodet, men det kan jo faktisk godt være, fordi immuncellerne er derude, hvor de skal fungere. Der er ikke noget, der tyder på, at en times hård motion betyder, at man får flere infektioner eller er mere modtagelig over for infektioner.\nEfter maraton og triatlonløb er der flere, der fortæller, at de har symptomer på øvre luftvejsinfektion, men man har ikke påvist, at der reelt er tale om infektioner. Det kan også godt skyldes, at man får ondt i slimhinderne i halsen, når man har trukket vejret hårdt i længere tid.\nHvis du har det godt, skal du endelig fortsætte med dine motionsvaner. Man kan i øvrigt godt motionere, hvis man bare er forkølet. Man skal imidlertid ikke motionere hårdt, hvis man har symptomer under halsniveau, f.eks. hoste eller brystsmerter, eller hvis man har feber, og det gælder, uanset om årsagen er corona eller ej."}
{"date":"2020-03-31T14:15:23+02:00","url":"https://politiken.dk/search/art7734806/%C2%BBJeg-har-ikke-sovet-om-natten-i-lang-tid%C2%AB","author":"Sebastian Wittrock","title":"\n      Konkursramt Michelin-restaurant:\n      »Jeg har ikke sovet om natten i lang tid«","text":"De ejer de fire restauranter Roxie, Pony, Kadeau København og Kadeau Bornholm og derudover også et hotel i Allinge ved navn Nordlandet og Bornholms Mosteri i Rønne.\nOg så er de netop gået konkurs.\nKadeau Holding ApS – eller Kadeau-familien, som selskabet mere mundret kalder sig – har ligesom de fleste andre i restaurationsbranchen været hårdt ramt af coronakrisen, og de har holdt lukket for alle deres spisesteder, lige siden statsministeren 11. marts annoncerede regeringens drastiske tiltag mod smittespredningen.\nDet har betydet uændrede udgifter, men ingen indtægter, og nu er pengekassen tom. Derfor bliver lukningen permanent.\nIbyen ringede til en af medejerne, kokken Nicolai Nørregaard, som sammen med barndomsvennen Rasmus Kofoed (nej, ikke ham fra Geranium) grundlagde den første restaurant, Kadeau Bornholm, i 2007.\nHej Nicolai. Det er triste nyheder.\n»Ja, det er fandeme trist altså«.\nHvorfor har I besluttet jer for at begære selskabet konkurs?\n»Det var den tunge, men også ansvarlige beslutning«.\n»Vi er en sæsonforretning og tjener vores penge i sommermånederne. Så vi står på et tidspunkt, hvor vi er allerlavest på likvider, og der skal ikke gå ret lang tid uden indtægter, før vi er helt i bund. Måske ville vi have kunnet kæmpe os igennem næste måned, men hvad er udsigterne? Vi aner ikke, hvad vi kigger ind i«.\n»Hvis du tager et sted som Kadeau København, så er måske 80 procent af gæsterne i juli og august turister. Men allerede nu kan vi jo godt se, at der ikke kommer nogen turister i år, så selv om Danmark måske langsomt åbner op efter påske, vil der stadigvæk ikke være nok gæster. Vi ville skulle stifte gæld til op over begge ører, hvis vi skulle fortsætte«.\nRegeringen er kommet med hjælpepakker til virksomheder som jeres. Har de ikke hjulpet?\n»Jo, men ikke nok. Det er nogle gode tiltag, som vi tog imod med kyshånd, men lige netop i vores tilfælde var det ikke nok«.\nDet er ikke nogen hemmelighed, at I har kørt med underskud de sidste par år. Var det her ikke sket uanset hvad?\n»Nej, det var der ikke noget, der tydede på. Hvis man ser på regnskabet for 2019, var der overskud. Vi har haft nogle enheder, som har været svære at drive – grillbaren Bobbabella og slagteriet Hallegaard – men dem har vi lukket ned for, så i 2020 så vi på papiret ud til at komme ud med et millionoverskud. Det tegnede faktisk til at blive et rekordår. Så ja, vi har kæmpet med økonomien, men nu har vi endelig fået vendt bøtten. Derfor føles det også bare pisseuretfærdigt«.\nDet lyder måske som et ’Aftenshowet’-spørgsmål, men nu stiller jeg det alligevel. Hvordan har I det egentlig?\n»Jamen, det er fuldstændig uvirkeligt. Jeg har ikke sovet om natten i lang tid nu. Vi har en masse medarbejdere, som bliver efterladt på perronen, og det gør ondt. Og for mig er det jo et livsprojekt. Det er det, jeg har brugt det meste af min vågne tid på de sidste 13 år«.\n»Men vi kommer ikke til bare at sætte os hen i hjørnet og tude. Vi kommer 100 procent til at arbejde for at komme tilbage«.\nHvordan det?\n»Som ved ethvert andet konkurs kommer der en kurator, som skal sælge aktiver og inddrive så mange penge som muligt til kreditorerne, og det er primært banken. Vi må så prøve at finde en vej frem og en konstellation, som kan drive det videre på den anden side. Og selvfølgelig håber vi, at det kan blive med os ved roret«.\nDet er jo ikke nogen ukendt strategi i restaurationsbranchen at begære om konkurs for at slippe af med noget gæld og så drive restauranten videre i et andet selskab. Er det det, I gør?\n»Nej, det er det ikke. Der er flere tilfælde af tekniske konkurser, hvor man gør det bevidst for at slippe for at betale gæld til sine kreditorer. Men vi gør det ikke bevidst. Vi gør det, fordi vi ikke har muligheden for at lade være. Vi er ramt af force majeure. Der er ikke noget, vi hellere ville end at fortsætte«."}
{"date":"2020-03-31T13:41:42+02:00","url":"https://politiken.dk/search/art7735104/Partiledere-l%C3%A6gger-gen%C3%A5bning-i-h%C3%A6nderne-p%C3%A5-myndigheder","author":"Corona­virus","title":"\n      Partiledere lægger genåbning i hænderne på myndigheder","text":"Mandag åbnede statsminister Mette Frederiksen (S) en dør på klem for, at Danmark langsomt kan begynde at åbne op efter påske. Hvordan skal snarligt diskuteres med Folketingets partier.\nI denne uge vil partilederne blive indkaldt til forhandlingerne. Men flere fortæller til Ritzau, at de mener, at beslutninger om genåbning skal dikteres af sundhedsmyndighederne.\n»Jeg synes helt ærligt, at vi skal lytte til sundhedsmyndighederne og deres anbefalinger. Jeg mener, at det mere er en faglig vurdering end et politisk valg«, siger formand for SF Pia Olsen Dyhr.\n»At vi som politikere foreslår det ene eller det andet, mener jeg er en forkert brug af vores evner. Der har sundhedsmyndighederne fakta og viden«.\nSamme melding kommer fra De Konservatives formand, Søren Pape Poulsen. Han ser gerne, at erhvervslivet kommer hurtigt i gang igen.\nAt produktionsvirksomheder, hvor det er svært at arbejde hjemmefra, kommer i gang, og at eksamener kan blive gennemført, så unge under uddannelse kan komme videre. Men alt er betinget af sundhedsmyndighederne.\n»Vi kan komme med mange gode bud, men i bund og grund skal det være en anbefaling fra sundhedsmyndighederne«.\n»Det nytter ikke, at vi sætter så meget i gang, så vi i løbet af maj har så mange smittede, at vores sundhedssystem ikke kan følge med længere, for så vil alt det, som vi har gjort hidtil, være spildte kræfter«, siger han.\nKan ikke forklare de første trin i genåbning\nHos Enhedslisten er politisk leder Pernille Skipper ikke så optaget af, hvor man først begynder at slække på grebet. Men at man følger anbefalingerne og ikke går for hurtigt frem.\n»Vores prioritet er ikke et bestemt område, men vores alle sammens sundhed«.\n»Nogle har diskuteret, hvad dette her må koste og mange har øjnene rettet rigtig meget på bundlinjen. Vi har øjnene rettet mod menneskeliv«.\n»Jeg tror diskussionen bliver på hastigheden. Noget af det, der bekymrer os, er, at alt kan blive forgæves, hvis vi går for hurtigt frem«.\n\nKommet et godt stykke til sommer hvis vi kan holde vejfester\nSamme bekymring har Dansk Folkepartis formand, Kristian Thulesen Dahl. Det siger han til TV2 News.\n»Det vigtige for os er, at vi udviser den forsigtighed, der er brug for. Og lytter meget til at vores myndigheder«.\n»Og så gør det gradvist. Hvis vi ender med, at vi til sommer godt kan holde vejfesten, men ikke kan holde festivaller, så er vi jo stadig kommet et godt stykke«, siger han.\nMyndighederne i form af Sundhedsstyrelsen og Statens Serum Institut kan tirsdag ikke over for Ritzau forklare, hvad de første trin i en genåbning kan være.\nFørstnævnte henviser til Sundheds- og Ældreministeriet.\nMyndighederne i form af Sundhedsstyrelsen og Statens Serum Institut kan ikke tirsdag over for Ritzau forklare, hvad de første trin i en genåbning kan være.\nFørstnævnte henviser til Sundheds- og Ældreministeriet."}
{"date":"2020-03-31T13:24:20+02:00","url":"https://politiken.dk/search/art7728673/%C2%BBJeg-flygtede-ud-af-hotellet-og-lod-en-halv-kylling-st%C3%A5%C2%AB","author":"Lotte Thorsen","title":"\n      Den dag, Danmark lukkede ned: \n      »Jeg flygtede ud af hotellet og lod en halv kylling stå«","text":"Mette Frederiksen havde dårligt afsluttet sit pressemøde og lukket Danmark ned om aftenen onsdag 11. marts, før Conny Kam Filtenborg i Nordvangsparken i Hanstholm satte toiletpapir til salg på Facebook til 80 kroner pakken.\nSmøger havde hun også. 55 kroner for en pakke Prince. Og 60 kroner for en pakke Viking. Hun lå også inde med en omgang brændende kærlighed fra Findus, som kunne erhverves for 65 kroner.\nVarerne kunne dog kun købes af beboere i Nordvangsparken, understregede Conny Kam Filtenborg. Hun ville ikke have fremmede ind i bebyggelsen under coronakrisen, for der bor mange gamle »med kol m.m.«, som hun skrev.\nI nogle år har forfatteren Thomas Korsgaard haft en fiktiv profil på Facebook. Nemlig aliasset Conny Kam Filtenborg. Conny er førtidspensionist og bor i et fiktivt boligbyggeri i Hanstholm. For tiden opdaterer hun væsentligt mere end normalt. For via hendes opdateringer kan Thomas Korsgaard blandt andet få lov at udforske menneskets laveste instinkter, som de kan tage sig ud under en pandemi.\nEgentlig er Korsgaard i gang med at skrive en roman om noget helt andet. Men så ramte coronakrisen, og det virkede sådan lidt »utidigt« at skrive videre på den, mens Tv 2 News kørte døgnet rundt med sindsoprivende virusnyheder i lejligheden i Københavns Nordvestkvarter.\n»Det har faktisk vist sig at være skønt at have Conny i de seneste uger. Hun kan sige alt om alt. Og skrive nogle ting, man egentlig ikke må skrive. Og så foregår det i realtid på Facebook«.\nEt par dage efter nedlukningen af Danmark havde Conny Kam Filtenborg fået et parti latexhandsker op under neglene. De røg også op på væggen. 100 kroner for 10 stk. En signeret bog af Anna Grue og en hoptimist forsøgte hun også at afsætte.\nOg forleden kunne man læse, hvordan Conny var ved at varme naboens mad fra ældreplejen op til sig selv. Maden havde hun snuppet ude på svalegangen. For naboen Jan var alligevel i isolation og måtte ikke gå ud.​​​​​​\n»For mig er Connys væg en udforskning af, hvordan vi reagerer, når vi er bange, vrede og desperate. Det har Conny alle dage været. Det er normen for hende, så hun er en af dem, der flyder ovenpå i det her. I det øjeblik statsministeren siger: »Ikke hamstre«, har Conny sat de første 45 ruller toiletpapir til salg. Hun tjener jo boksen på den her situation«.\nFlygtede ud af hotellet\nSelv sad Thomas Korsgaard på et hotelværelse i Horsens med et varmt måltid mad og et glas rødvin, da pressemødet i Statsministeriet begyndte onsdag 11. marts. Han var midt i en foredragsturné og havde om eftermiddagen talt på et gymnasium i Vejle og skulle dagen efter holde foredrag på et bibliotek i Struer.\n»Det eneste, jeg kan huske fra det pressemøde, er, at hun sagde: »Vi lukker alle skoler og biblioteker«. Og så vidste jeg bare, at alle mine foredrag var røget«, siger Thomas Korsgaard, der i efteråret udgav novellesamlingen ’Tyverier’.\n10 minutter senere ringede hans manager og sagde, at han kunne nå det sidste tog tilbage til København, som gik 40 minutter senere.\n»Jeg har aldrig pakket så hurtigt i mit liv. Jeg flygtede ud af hotellet og lod en halv kylling stå på værelset. Og så har jeg stort set været i min lejlighed siden«.\nMen egentlig er livet meget, som det plejer, siger den 25-årige Thomas Korsgaard, der debuterede i 2017 med romanen ’Hvis der skulle komme et menneske forbi’, som er baseret på hans egen opvækst i Nørre Ørum uden for Skive.\n»Jeg er jo vant til at være meget alene hjemme med de mennesker, jeg finder på i mit worddokument. Og med Conny Kam«.\nDen første uge gik med at junke nyheder på TV 2 News. Normalt er TV 2 News noget hyggeligt, han tænder for for at fortynde ensomhedsfølelsen.\n»Men i den første coronauge blev det så angstprovokerende at se på, og alligevel kunne jeg ikke lade være. Jeg er vant til, at når der er problemer, så løser jeg dem. Det kan jeg ikke nu. Det eneste, jeg kan, er at orientere mig«.\nEfter en uges tid fik han alligevel slukket. Og nu går dagene i Nordvest med at opfinde nogle problemer, han kan løse. Pludselig opdagede han eksempelvis, at der manglede farver i hans hjem. Så han bestilte maling på nettet og malede sin gang lilla.\n»Jeg er i tvivl, om det er flot, men nu gider jeg ikke at lave det om«, siger han.\nBagefter løste han problemet med den manglende opbevaringsplads på badeværelset ved at bestille nogle teleskopstænger med hylder, som har været »et helvede« at samle.\n»Der er simpelt hen så meget pap i min opgang, fordi jeg har bestilt så mange ting, der gør mig i stand til at handle«.\nHan har også pudset vinduer. Og ryddet op i rodeskuffen i køkkenet og dermed »fået frigivet noget plads«. Og så har han bestilt en hulahopring, som endnu ikke er nået frem.\n»Nu bliver det næste projekt at skabe plads, så jeg kan stå et sted i min lejlighed og dreje rundt med den uden at støde ind i noget«.​​​​​​\nHan er også begyndt at stå tidligt op og løbe en tur. Hvilket absolut ikke er noget, han plejer at gøre.\n»Jeg kunne se på Endomondo, at min sidste løbetur foregik i 2017. Men jeg løber faktisk fire kilometer, hvilket jeg selv synes er ret flot med rygerlunger og dødvægt«.\nForleden blev Thomas Korsgaard indstillet til læsernes bogpris i Berlingske for sin novellesamling ’Tyverier’, der udkom i 2019. Så nu går der »en hel del tid« med at forsøge at få folk til at stemme på ham.\n»Så hvis man ikke har hørt fra mig i fem år og synes, det er mærkeligt pludselig at blive kontaktet af mig nu, så er det altså bare derfor«.\nMen der er også noget ved den her situation, der faktisk er meget rart. Eller som han siger:\n»Jeg kan egentlig godt lide det der med, at man kommer ned på det vildeste minimum. Og begynder at spille musik for sine planter«.\n0 kroner\nFaktisk var han i gang med at tage kørekort, da corona lukkede Danmark. Og var nået cirka halvvejs. Men:\n»Problemet er, at hvis der går tre måneder, skal man begynde forfra. Og jeg har ikke 10.000 til at begynde forfra. Jeg har heller ikke hverken lyst, motivation eller gejst til det«.\nPludselig er hans økonomi også blevet »rimelig usikker«. Alle hans foredrag er aflyst. Og i april skulle han have udgivet børnebogen ’Minimund’ sammen med Frida Brygmann, som nu er udskudt til juni.\nMen forleden gik bibliotekspengene ind – en uge før planen som en kulturministeriel håndsrækning til de forfattere, der er økonomisk ramt af coronakrisen. Og som Thomas Korsgaard siger:\n»Når bibliotekspengene kommer, betaler jeg altid husleje for et helt år. Så får jeg et girokort hver måned, hvor der står ’0 kroner’. Det er sådan en dejlig fornemmelse«.\n»Så har man et sted at sulte«."}
{"date":"2020-03-31T13:11:36+02:00","url":"https://politiken.dk/search/art7734665/DF-sejr-i-forbindelse-med-corona-stramning-f%C3%A5r-if%C3%B8lge-regeringen-%C2%BBmeget-begr%C3%A6nset-praktisk-betydning%C2%AB","author":"Frank Hvilsom","title":"\n      DF-sejr i forbindelse med corona-stramning får ifølge regeringen »meget begrænset praktisk betydning«","text":"»Fantastisk«.\nSådan betegner Dansk Folkepartis retsordfører, Peter Skaarup, det, at regeringen nu på DF’s opfordring har udarbejdet et ændringsforslag til den straffelovsskærpelse, der forventes vedtaget på torsdag om corona-relateret kriminalitet.\nÆndringsforslaget skal medføre en hjemmel til, at en udlænding uanset varigheden af udlændingens ophold i Danmark og uanset den pågældendes opholdsgrundlag vil kunne udvises af Danmark, hvis vedkommende har fået en ubetinget frihedsstraf efter de kommende bestemmelser om corona-relateret kriminalitet.\n»Det er da fantastisk, at der langt om længe er opbakning til vores kongstanke om at udvise udlændinge for grov kriminalitet«, siger Peter Skaarup til partiets eget medie, Ditoverblik.dk.\nMeget begrænset betydning\nMen spørgsmålet er, hvor stor en DF-sejr der er tale om.\nSpørger man juristerne i Justitsministeriet, er effekten nemlig til at overse. Det fremgår nede i bemærkningerne til ændringsforslaget.\nDels vil ændringsforslaget af juridisk snørklede grunde kun få virkning for personer, der har opholdt sig i Danmark mindst fem år, da udlændinge, der har opholdt sig kortere tid i Danmark, i forvejen vil kunne udvises, hvis de dømmes for corona-relateret kriminalitet.\nDels er de corona-relaterede forbrydelser »allerede i dag i vidt omfang omfattet af udlændingelovens § 22, nr. 6, således at der efter en konkret vurdering vil kunne ske udvisning«, som ministeriet skriver.\n»På denne baggrund er det Justitsministeriets umiddelbare vurdering, at den foreslåede udvidelse af udvisningsreglerne vil have meget begrænset praktisk betydning«, lyder det videre i bemærkningerne.\nI bemærkningerne tilslutter regeringen sig ganske vist intentionen om, at »udlændinge, der begår kriminalitet med baggrund i eller sammenhæng med covid-19-epidemien i Danmark, i videst muligt omfang bør udvises«, hvorfor regeringen støtter ændringsforslaget fra DF, »uanset at forslaget må forventes at have meget begrænset praktisk betydning«.\nNår Danmark ikke kan udvise alle udlændinge, der måtte begå corona-relateret kriminalitet, skyldes det ikke mindst hensynet Den Europæiske Menneskerettighedskonventions artikel 8 om retten til respekt for privat- og familieliv.\nTrods bemærkningerne fra Justitsministeriet anser Peter Skaarup dog ændringsforslaget - og regeringens opbakning til det - som en sejr.\n»Ja da. Vi ønsker udvisningsreglerne strammet. Så det er et godt skridt i den rigtige retning, som jeg i torsdags ikke havde regnet med, at regeringen vil tage«, svarer han og henviser til 1. behandlingen af lovforslaget i Folketingssalen.\nHer blev justitsminister Nick Hækkerup også spurgt, om han mente, at corona-relateret kriminalitet bør føre til udvisning, hvis det begås af udlændinge.\nHækkerup henviste til, at når man hæver straffene som i forslaget fra regeringen, »vil vi jo automatisk bevæge os ind i et område, hvor anklagemyndigheden vil kunne nedlægge påstand om udvisning, og opdraget til anklagemyndigheden i øjeblikket er jo, at i alle de situationer, hvor det overhovedet er muligt at påstå udvisning, skal man påstå udvisning«.\nProfessor: Uden betydning\nProfessor i strafferet på Københavns Universitet, Jørn Vestergaard, er mindre diplomatisk end juristerne i Justitsministeriet i sin vurdering af ændringsforslagets betydning.\n»Ændringsforslaget er uden praktisk juridisk betydning. Det er symbolpolitik, og det kan man synes om, hvad man vil«, mener Vestergaard og tilføjer:\n»Nogle vil mene, at forslaget bidrager til at tydeliggøre det strafferetlige budskab. Andre vil nok lægge vægt på, at budskabet kan bidrage til at splitte, da det jo fremhæver en særlig befolkningsgruppe, uden at det er nødvendigt af juridiske grunde«."}
{"date":"2020-03-31T13:11:00+02:00","url":"https://politiken.dk/search/art7735049/Ledelse-i-Hesalight-d%C3%B8mmes-i-erstatningssag-om-200-millioner","author":"","title":"","text":"Ledelsen i virksomheden Hesalight skal betale 200 millioner kroner i erstatning til konkursboet. Det har Retten i Roskilde tirsdag fastslået i en dom.\nDe fire dømte er Lars Nørholt, der var grundlægger og direktør, bestyrelsesformand Lars Christian Jørgensen, medejer Martin Kent Nielsen samt revisor Frank Bergmann.\nDerimod frifindes en femte, der var stævnet, nemlig bestyrelsesmedlem Niels Mikkelsen.\nVirksomheden opnåede stor opmærksomhed for en imponerende hurtig succes med løsninger med LED-lys til kunder over hele verden. Hesalight blev fremhævet som en grøn virksomhed.\nMen efter flere tryk på de røde alarmknapper fra myndigheder og presse gik Roskilde-virksomheden ned. Konkursen indtrådte i november 2016. Ifølge Bagmandspolitiet var en række investorer blevet bedraget, ligesom der også var sket andre former for økonomisk kriminalitet.\nOmfattende erstatningssag\nI en dom sidste år besluttede byretten at straffe Lars Nørholt med fængsel i syv år. På torsdag i denne uge bliver det Østre Landsrets tur til at afgøre, om han begik grov økonomisk kriminalitet.\nTirsdagens dom er en afgørelse i en civil sag, som kurator Henrik Selchau Poulsen på vegne af konkursboet havde anlagt.\nErstatningssagen har været omfattende. Dommen er på godt 550 sider. De dømte skal betale sagsomkostninger på mere end ni millioner kroner til boet, mens boet til gengæld skal betale 2,5 millioner kroner i sagsomkostninger til den frifundne Niels Mikkelsen.\nUnder sagen har kuratoren blandt andet hævdet, at Lars Nørholt uberettiget trak 75 millioner kroner ud af virksomheden til sig selv og sin hustru."}
{"date":"2020-03-31T13:10:45+02:00","url":"https://politiken.dk/search/art7735053/YouSee-giver-kunder-ekstra-tv-kanaler-op-til-p%C3%A5sken","author":"","title":"\n      YouSee giver kunder ekstra tv-kanaler op til påsken","text":"Mange danskere har formentlig øget deres tv-forbrug på det seneste på grund af coronaudbruddet.\nNu kan dem, der er kunde hos YouSee, se frem til et endnu større udvalg af tv-kanaler. Det oplyser TDC, der ejer YouSee, i en pressemeddelelse.\nFra fredag og to uger frem vil YouSee åbne op for mere end 50 tv-kanaler, som vil være tilgængelige for alle tv-kunder.\nBeslutningen er taget forud for en påskeperiode, hvor efterspørgslen efter nyheder og underholdning må forventes at stige. Det siger Jacob Mortensen, der er direktør for YouSee.\n»Vi er derfor rigtig glade for at kunne åbne op for stort set alle vores tv-kanaler hen over påsken. Det betyder blandt andet, at vores kunder vil få adgang til alle tv-kanaler fra TV 2, NENT og Disney.\n»Samt en lang række tv-kanaler, hvor de blandt andet kan fordybe sig i historie- og naturprogrammer eller finde ny underholdning til børnene, siger Jacob Mortensen i pressemeddelelsen.\nSiden den delvise lukning af Danmark 12. marts har der samlet set været en stigning på 20 procent i streamingforbruget på YouSees platforme.\nHverdagsforbruget svarer nu til det, man normalt ser i weekenderne."}
{"date":"2020-03-31T13:10:00+02:00","url":"https://politiken.dk/search/art7734684/Coronakrisen-Hvad-har-Mette-Frederiksen-gang-i","author":"Majlinda Urban Kuci","title":"\n      31. marts: \n      Coronakrisen: Hvad har Mette Frederiksen gang i?","text":"Særudgave om coronaepidemien.\nDanskerne kan se frem til at blive lukket ud igen. Men kun måske. Hvis vi opfører os ordentligt. Det var et af Mette Frederiksens vigtigste budskaber på gårdsdagens pressemøde. Men hvorfor sagde hun det? Og var det klogt?\nDenne podcast er gratis og kan høres af alle.\nDu kan finde alle særudgaver om coronaepidemien her.\nVi hører gerne fra dig, skriv til: dulyttertilpolitiken@pol.dk"}
{"date":"2020-03-31T12:58:52+02:00","url":"https://politiken.dk/search/art7734973/Mette-Frederiksen-kom-med-stikpille-til-L%C3%B8kke-i-st%C3%A6rk-tale-til-Danmark","author":"Kristian Madsen","title":"\n      Kristian Madsen: \n      Mette Frederiksen kom med stikpille til Løkke i stærk tale til Danmark ","text":"Når pædagoger skal holde styr på en urolig børneflok, kan de gribe til et lille trick: »Hvis I opfører jer ordentligt, får I saftevand og kage, når vi kommer hjem«.\nDet var, populært sagt, en voksen variant over det tema, der var statsministerens hovedbudskab i en meget stærk tale til nationen mandag.\nHvis befolkningen følger myndighedernes anvisninger, og smittetallene ikke udvikler sig dramatisk, »så vil regeringen begynde på en gradvis, stille og kontrolleret åbning af vores samfund på den anden side af påske«, sagde hun.\nDenne forsigtige optimisme og åbenhed om regeringens overvejelser om en genåbning var talens hovedbudskab. Men det var også endnu en stærk appel til nationalt sammenhold, en solidaritetserklæring til de svageste og et følelsesladet svar til blandt andre tidligere statsminister Lars Løkke Rasmussen, der har spurgt, hvor længe de svimlende økonomiske omkostninger er prisen værd.\nVi blev vist tillid\nDer har uden tvivl været tunge interne overvejelser i regeringen og hos sundhedsmyndighederne over, om det var for risikabelt at stille en åbning af Danmark om to uger i udsigt. Risikoen er, at alle nu samles i solen som forårskåde påskelam, så smitten begynder at brede sig i større tempo.\nMen det var klogt at lægge overvejelserne frem, vurderer Michael Bang Petersen, der er professor i politisk psykologi ved Aarhus Universitet: »I går blev vi alle vist tillid. Mette F. fortalte, hvad planen var, og hvad de forventede af os. Var det dumdristigt? Nej. Regeringen har den bedst tænkelige befolkning i krisen. Og kun hvis tilliden mellem myndigheder og folk går begge veje, kommer vi igennem uden ar«, skriver eksperten på Twitter.\nStatsministeren talte til befolkningen som voksne, ansvarlige borgere, selv om tricket i princippet er det samme som pædagogens kage og saftevand.\nSamtidigt har det uden tvivl været vigtigt for regeringen at sende et signal til de virksomheder, der op til månedsskiftet sidder og overvejer om de må afskedige medarbejdere: Hold fast lidt endnu, der er lys for enden af tunellen.\nDet retoriske kneb\nDe retoriske modstillinger er et af statsministerens yndlingskneb – vi har hørt hende sige til bevidstløshed at »vi skal stå sammen ved at holde afstand«.\nI talen mandag tog Mette Frederiksens samme teknik i anvendelse i en solidaritetserklæring til de mest udsatte grupper i samfundet. »Vi beder de svageste om at være de stærkeste«. En sætning, der kommer til at blive stående.\nCoronaen har vendte vores normale opfattelse, af at de bredeste skuldre skal bære de tungeste læs, på hovedet. Social distancering er svært for alle, men måske særligt for ensomme ældre, der ikke kan få familien på besøg. Vi får alle kuller af at være hjemme, men folk med depression eller andre psykiske problemer har det ekstra svært, mindede statsministeren om.\nKaldet til national samling i modstandskampen mod coronaen, som statsministeren har blæst til siden 11. marts, fik fuld trut i trompeten.\n»Vi kæmper for den generation, som lagde de første sten til vores velfærdssamfund. Og som nu står i forreste række, når sygdommen desværre kræver sine ofre. Vi kæmper for hele vores samfundskontrakt. For det Danmark, vi er og vil være«, sagde Mette Frederiksen.\nForsimplet regnestykke\nMen midt i den nationale samling var der også et tegn på, at den politiske virkelighed stadig eksisterer.\nStatsministeren gik skarpt i rette med dem, der har spekuleret i, om samfundets pris blev for høj. At prisen for at redde nogle enkelte ville betyder at flere mister livsmuligheder på grund af den økonomiske krise: Børn mister undervisning. Forældre mister arbejde. Iværksættere mister livsværker. Ikke livsvigtige operationer aflyses.\n»Kan vi ikke se regnestykket? Det er der nogen, der spørger om. Vi redder så og så mange liv. De koster os så og så meget. Er det nu pengene værd? bliver der spurgt«, sagde statsministeren.\nI en klumme i BT erklærede hendes forgænger Lars Løkke Rasmussen, at kuren ikke må blive værre end problemet: »Hvem vil i vores privilegerede verden sætte en pris på at redde et menneske fra covid-19 og holde det op mod, hvad vi ellers kan tabe. Det er ikke et misundelsesværdigt ansvar at stå med. Men lige nu er det det, politik handler om. Desværre«, skrev den tidligere statsminister.\nHan fik et indirekte svar fra sin efterfølger i embedet:\n»Den situation, vi står i, er langt mere kompliceret end at sætte en pris på et menneskeliv«, sagde Mette Frederiksen. »I andre lande må militæret hente ligposer i lastbiler. En skøjtehal omdannes til lighus. Og mennesker ligger døde i deres senge i dage, før de bliver fundet«.\nDet var måske en lille retorisk overstyring, men budskabet er klar tekst:\n»Den strategi, vi følger, er et politisk valg. Det står jeg ved«.\nStatsministeren leverede et retorisk mesterligt forsvar for dette politiske valg. Men de ord vil også blive stående. Også hvis det viser sig, at regeringen har gjort for lidt eller for meget.\nAnsvaret er Mette Frederiksens. Coronaen er blevet hendes politiske skæbne, der vil afgøre hendes plads i historiebøgerne."}
{"date":"2020-03-31T12:41:36+02:00","url":"https://politiken.dk/search/art7735007/Koncernen-bag-cafeerne-Dalle-Valle-og-Caf%C3%A9-A-beg%C3%A6rer-13-restauranter-konkurs","author":"Corona­virus","title":"\n      Lukker spisesteder på stribe:\n      Koncernen bag cafeerne Dalle Valle og Café A begærer 13 restauranter konkurs","text":"Koncernen bag spisestederne Café A og Dalle Valle lukker cirka en tredjedel af restauranterne på grund af manglende indtægter.\nDet oplyser koncernens bestyrelsesformand Niels Rønnebech til Ekstra Bladet.\nAlle medarbejderne i begge kæder blev tirsdag i sidste uge fyret.\nDet er 13 af 35 spisesteder, der er begæret konkurs.\nNu står koncernen med 22 spisesteder, som bestyrelsesformanden siger, at der skal findes en finansieringsplan for.\n»Vi håber, at vi både kan få medarbejdere ind i vores fortsættende caféer, og så selvfølgelig også gæsterne, som vi glæder os til snart at se«, siger koncernens bestyrelsesformand Niels Rønnebech til Ekstra Bladet.\nDe konkursramte spisesteder findes i blandt andet Kolding, Hillerød, Aalborg og Aarhus ifølge Ekstra Bladet.\nHoldingselskaberne bag Dalle Valle og Café A præsterede i de seneste offentliggjorte regnskaber (2018) ifølge Ekstra Bladet et samlet underskud på 14 millioner kroner."}
{"date":"2020-03-31T12:12:11+02:00","url":"https://politiken.dk/search/art7734679/Vi-skal-k%C3%B8re-i-bus-i-halvandet-d%C3%B8gn.-Men-nu-skal-vi-hjem","author":"Mette Guldagger","title":"\n      Caroline skal nå flyet fra Peru:\n      Vi skal køre i bus i halvandet døgn. Men nu skal vi hjem","text":"Caroline Lemche har allerede haft sine sager pakket i flere dage. Men først søndag kom den endelige besked fra Udenrigsministeriets lokale task force, også kaldet Corona Sydamerika. Hun skal stå klar klokken syv morgen lokal tid for at starte den lange rejse hjem til Aarhus.\nSammen med fire andre danske piger, som har været på rundrejse i Sydamerika med Jysk Rejsebureau, har hun siddet fast på et hostel i den peruvianske by Cusco siden 15. marts, hvor præsident Martín Vizcarra med få timers varsel lukkede for al kommerciel flyvning.\nI al den tid har det været forbudt for alle beboerne at gå udenfor en dør, og sådan bliver det også på busturen, som under normale omstændigheder tager 24 timer.\n»Vi skal også samle folk op undervejs, så jeg regner med, at det sagtens kan blive halvandet døgn. Men jeg synes, det er fint nok, jeg vil bare gerne hjem«, siger Caroline Lemche.\nRygterne havde gået om et fly, men hun og de andre unge vidste ikke, om det kunne passe.\n»Det kunne være scam. Vi ville være lette ofre, med den situation, vi har siddet i«, siger Caroline Lemche.\nDa den officielle melding kom, købte de med lidt besvær billetter til 7.500 kroner stykket. Turen hjem var endelig sikret.\nBær maske på busturen\nTask forcen Corona Sydamerika har arrangeret et særfly fra Lima, og har samtidig bestilt busser til at samle danske turister op fra fjerne dele af Peru.\nUdover Cusco er folk registreret på eksotiske steder som Ollantaytambo, Pisac, Urubamba, Arequipa, Paracas, Ica og Lunahuana.\nEn logistisk opgave, der hele tiden har fået Udenrigsministeriet til at sige, at det tog tid at få forhandlet på plads. Blandt andet fordi hele landet er omfattet af et strikt udgangsforbud.\nTre eller fire busser med hver to chauffører og en guide samler dem op, og kører alle til Lima, hvor de vil blive indkvarteret på et særligt hotel indtil flyet afgår.\n»Vi kan hente Caroline i Kastrup Lufthavn klokken otte fredag morgen«, lyder det lettet i en besked fra Carolines far, Flemming Lemche.\nBusserne vil køre til Lima uden pause, og der vil være mad og drikke ombord, skriver task forcen til de rejsende, men opfordrer til at man selv medbringer snacks og ekstra vand.\n’VIGTIGT - alle skal medbringe og bruge maske’, lyder beskeden, som også forbereder passagererne på, at de peruvianske myndigheder vil tjekke hver enkelt og måle deres temperatur.\n’Først når alle er screenet og godkendt vil busserne afgå samlet fra Cusco’.\nFrygtede at blive der til maj\nFor Caroline Lemche og hendes rejsefæller er det en lettelse, at de nu slipper ud af det vandrehjem, som de ellers synes har behandlet dem godt.\nDe oplevede, at flere og flere af de andre nationaliteter blev hentet hjem af deres regeringer, og blev ekstra bekymrede, da der blev konstateret tilfælde af coronavirus på et vandrehjem, der er nabo til Kokkopelli, hvor de har boet.\n»Der har været så mange rygter, og på et tidspunkt sagde Udenrigsministeriet, at der kunne gå over en måned, før man fik alle hjem. Der frygtede jeg virkelig, at vi skulle være her helt til maj måned«, siger Caroline Lemche.\nTo danske familier i Lima, som Politiken har talt med, landede allerede på dansk jord i sidste uge.\nLægefamilien Stærkind kom med et særfly arrangeret af den østrigske regering, og landede trætte på dansk grund søndag.\n»Vi har det godt, men det var en meget lang og hård rejse. Desuden måtte vi forlade min svigermor, som var på besøg, og som ikke kan rejse hjem til Honduras, før grænserne åbner igen«, skriver Mette Stærkind i en mail til Politiken efter sin hjemkomst.\nMaria Vasquez Grubes mand og to sønner, hvoraf den ene lider af astma, rejste også via Østrig, fortæller hun.\n»De kom med et fly til Østrig, hvor de overnattede på lufthavnshotel - luksus for børnene - og kom endeligt hjem i går (søndag, red.). Til pasta med kødsovs, som de havde savnet«, skriver hun og sender en glad smiley."}
{"date":"2020-03-31T12:00:16+02:00","url":"https://politiken.dk/search/art7734944/Spanien-oplever-det-h%C3%B8jeste-d%C3%B8dstal-inden-for-et-d%C3%B8gn","author":"Corona­virus","title":"\n      Spanien oplever det højeste dødstal inden for et døgn","text":"Dødstallet i Spanien efter coronavirus er inden for det seneste døgn steget med 849 til i alt 8189 døde, oplyser myndighederne tirsdag.\nDet er det hidtil højeste dødstal inden for 24 timer.\nDøgnet forinden døde 812 mennesker af Covid-19, der er sygdommen, som udløses af coronavirus.\n94.417 personer er siden coronakrisens start registreret smittet med coronavirus, skriver avisen El Pais.\nI Belgien er en 12-årig pige, der var ramt af coronavirus, død, oplyser myndighederne ifølge avisen Le Soir.\nEn virolog , Emmanuel Andre, kalder den 12-årige piges død et chok.\n»Det er en meget sjælden begivenhed, som ikke desto mindre har rystet os«, siger han til Le Soir.\nPigen indgår i det samlede dødstal i Belgien, der tirsdag har nået 705.\nDet er en stigning det seneste døgn på 98 døde."}
{"date":"2020-03-31T11:41:03+02:00","url":"https://politiken.dk/search/art7734770/Landsret-afviser-erstatning-p%C3%A5-800-millioner-i-OW-Bunker-sagen","author":"","title":"","text":"En retssag med krav om erstatning på 800 millioner kroner efter OW Bunkers kollaps er tirsdag blevet afvist af Østre Landsret.\nKurator får nej til at føre sagen, der var rettet mod blandt andet kapitalfonden Altor.\nÅrsagen er, at der allerede er anlagt en anden erstatningssag med krav om 200 millioner kroner.\nLandsretten siger, at konkursboerne burde have medtaget alle krav i én sag.\nDer er 'ikke godtgjort en anerkendelsesværdig interesse i at anlægge en ny sag', fremgår det af en pressemeddelelse om dommen."}
{"date":"2020-03-31T11:28:00+02:00","url":"https://politiken.dk/search/art7734624/Hongkong-gen%C3%A5bnede-men-indf%C3%B8rte-nye-restriktioner-efter-flere-smittede","author":"Sarah Skarum","title":"\n      Snart skal Danmark i gang med samme øvelse: \n      Hongkong genåbnede, men indførte nye restriktioner efter flere smittede","text":"15. marts holdt Margith Pedersen gudstjeneste i Sømandskirken i Hongkong, hvor hun er præst. Omkring 25 var til stede i lokalet i Mariners Club, der ligger i havnen i Hongkong, omgivet af skibe og de containere, der sendes fragt rundt i verden fra\n15. marts er ikke længe siden. Men i Hongkong ser livet nu anderledes ud, og Margit Pedersen sidder hjemme og håber på, at det bliver muligt at holde påskegudstjeneste. Men hun ved det ikke. For lige nu må man ikke mødes mere end fire.\nFor Hongkong, der i tre uger fra 28 januar lukkede ned på en måde, der minder om den danske, åbnede i begyndelsen af marts langsomt op igen.\nMen genåbningen gik tilsyneladende for hurtigt.\nVed seneste optælling tirsdag morgen var der 628 smittede i Hongkong, skriver South China Morning Post. Så nu er Hongkong igen lukket ned. Fredag blev det offentliggjort, at fra mandag 30. marts må man højst mødes fire, barer serverer ikke længere alkohol og minimerer dermed i høj grad gæsternes lyst til at frekventere dem, og der er indført karantæne for alle indbyggere, der rejser ind i Hongkong, som i 14 dage skal isolere sig. Turister må ikke komme ind i landet.\nMargith Pedersen, der er i vikar i kirken i Hongkong, kom til Hongkong 9. marts, da genåbningen var i fuld gang.\n»Der var opmærksomhed i lufthavnen, men ingen restriktioner, og alle kunne komme ind, men sådan er det ikke mere«, fortæller hun.\nFor da smittetrykket tilsyneladende lettede i Hongkong i begyndelsen af marts, hvor der kun var ganske få nye smittede, blev det øget i Europa og USA. Det fik mange Hongkong-borgere, der under epidemien i Kina, var rejst ud af landet til at vende tilbage.\nOg de bragte smitten med sig tilbage, så antallet af smittede begyndte at stige igen, så der var omkring 50 smittede.\nIngen alkohol i baren\nHongkong, der har 7,4 mio. indbyggere og er et af verdens tættest befolkede områder, blev derfor lukket delvist ned igen fredag 27. marts. Skoler og universiteter var aldrig genåbnet, men offentlige sportsfaciliteter, museer og biblioteker blev nedlukket, ligesom antallet, der kan forsamles, blev sat ned til fire.\nPå restauranter må man højst spise fire sammen, der skal være 1,5 meter mellem de spisende, og restauranterne må kun lukke halvt så mange gæster ind, som de normalt ville have.\n»Den offentlige transport fungerer stadig, men alle bærer masker, og alle er ekstrem opmærksomme på at spritte af og holde afstand«, siger Margith Petersen.\nForeløbig varer restriktionerne frem til påske, og hun håber, hun kan holde gudstjeneste der. Indtil da holder hun kontakt med de danskere, der stadig er i Hongkong, selvom mange har sendt familien ud af landet og forbereder sig på alt det, der skal ske, når man igen kan mødes.\n»Jeg har konfirmandundervisning, som vi nu skal lave som fjernundervisning, for jeg kan jo ikke rejse ind i Kina, hvor nogle af konfirmanderne bor. Så skulle jeg i karantæne, både når jeg rejste ind i Kina, og når jeg rejste ud igen«, siger hun.\nRejsende bragte smitten tilbage\nLangt de fleste nye smittede er rejst ind i Hongkong, men det bekymrer myndighederne, at nogle af de smittede ikke har været ude at rejse og derfor er blevet smittet i Hongkong, blandt andet er en ung sygeplejerskestuderende blevet smittet på en bar i Tsim Sha Tsui\nUdviklingen undrer ikke Keiji Fukada, der tidligere har arbejdet for WHO og som nu er professor på University of Hongkong.\n»Det her vil være en vanskelig situation i de kommende måneder. Jeg tror ikke, at nogen af os tror på, at det her vil løse sig i løbet af de næste seks uger eller to måneder. Hongkong vil være påvirket af, hvad der sker i andre regioner og lande«, siger han ifølge tidsskriftet Stat\nHongkong blev hårdt ramt under sars-udbruddet i 2003, hvor 1.700 blev smittet og 300 døde, og byens indbyggere lærte der vigtigheden af at holde afstand, bruge mundbind, som mange indbyggere har brugt siden, når de følte sig det mindste forkølede eller hostede for at forhindre at smitte andre, og have en særdeles god håndhygiejne, samt at undgå at røre ved flader i det offent\nlige rum som håndtag, gelændere og knapper i elevatorer.\nRegeringen overvejer, skriver South China Morning Post, at indrette midlertidige hospitaler i kongrescentre, hvis tallene bliver ved med at stige.\nAlligevel tror Yuen Kwok-Ueng, chefepidemiolog på University of Hongkong, at virus stadig vil findes i bystaten i mindst to år, hvis der ikke findes en vaccine.\n»Det er lang tid at bevare de gode vaner«, siger han Stat News.\nRegeringen i Hongkong vil først i april evaluere, om smittespredningen er nedbragt. Sker det ikke, vil den indføre skrappere restriktioner."}
{"date":"2020-03-31T11:19:24+02:00","url":"https://politiken.dk/search/art7732949/Milliarder-af-mennesker-m%C3%A5-underkaste-sig-staten-frem-for-guddommelige-magter-i-disse-coronatider","author":"Anders Jerichow","title":"\n      Anders Jerichow:\n      Milliarder af mennesker må underkaste sig staten frem for guddommelige magter i disse coronatider","text":"ANDRE må tage debatten om, hvorvidt Gud bare er forsinket. Hvorvidt Gud svigter. Hvorvidt Gud overhovedet findes. Eller hvorvidt Gud i øjeblikket tester sine mennesker … med corona.\nFor troende er det en hård tid, for ikketroende knap en anledning til at triumfere. Hvor fedt ville det ikke være med et overmenneskeligt indgreb for at få has på covid-19?\nMåske er Gud vitterlig på vej. Det ville være en vild triumf for de troende – mere end for Gud, som næppe er den harcelerende type.\nI mellemtiden har staten fået – nej, taget – forrang for kirken, moskeen, templet og synagogen. Gudstjenester lukkes ned over hele verden, altså kollektive forsamlinger for bøn og gudstjeneste. Men hvor stærkt var det ikke, da pave Frans valgte at bede alene midt på Peterspladsen, hvor hundredtusinder ellers samles.\nI Saudi-Arabien har kongehuset forbudt rejser ind og ud af Mekka og Medina. Saud-familien dyrker ellers sit image som de hellige byers beskytters og som islams hjemsted. Det ændrer til daglig ikke, at kongefamilien altid sætter sig selv over både imamer, det religiøse politi og fortolkningen af Gud i en gedulgt alliance med det wahabitiske præsteskab. Lige nu får præsteskabet ikke en chance.\nKongehuset har dekreteret udgangsforbud om natten og dermed lukket for den sene gudstjeneste og den tidlige om morgenen. Umrah-pilgrimsfærden er stoppet. Selv hajd, den store årlige pilgrimsfærd, kan komme i klemme. Millioner af pilgrimme må underkaste sig kongen i stedet for Gud.\nI Betlehem er Jesu fødested sat i undtagelsestilstand. Ind- og udrejse forbudt. Ingen store gudstjenester. Hvis det er virkeligheden i Betlehem, kan kristne måske bedre leve med, at kirkegang er skåret dramatisk ned over hele verden. I Betlehem er det besluttet i samarbejde mellem det palæstinensiske selvstyre og den israelske besættelsesmagt på Vestbredden.\nUde i den kristne verden er det verdslige regeringer, som beslutter, om gudstjenester for flere end 2 eller 10 eller 50 eller 500 er tilladeligt. Paven anslog med sin egen bøn uden for Peterskirken, at de troende er under pres, men også, at det ikke er størrelsen på sammenkomsten, som viser vejen.\nI Israel har den højt skattede rabbiner Chaim Kanievsky sagt, at det vil være en større trussel mod jødedommen at droppe studiet af Toraen i blot en enkelt dag, end coronaen nogensinde kan blive. Men Netanyahus verdslige regering har alligevel lukket ned for torastudier, hvis flere end 10 er til stede. Hvorfor 10 og ikke 9 eller 11? En verdslig beslutning.\nDen omstridte rabbiner, Meir Mazuz, mente, at corona er Guds straf i lande, der har givet grønt lys for ’pride’-parader for bøsser og lesbiske. Det vandt ikke gehør, snarere fordømmelse i Israel. Mere anerkendte ortodokse rabbinere har besluttet, at familier i disse coronatider kan mødes over video-zoom selv på den hellige seder-aften, hvor man ellers afstår fra brug af elektricitet.\nOg i Indien har hinduer fået begrænset adgang til at besøge Ganges-byen Varanasi og andre hellige steder i det enorme samfund. Hele Indien er lukket ned. Og som sædvanlig går det hårdest ud over de fattige, de indenlandske migranter, som mister deres job og får at vide, at de skal tage hjem, skønt der kan være mange hundrede kilometer at tilbagelægge ... til fods. Indiske storbyer kender alle til de urfattige løsarbejdere, som fejer og asfalterer vejene, bygger husene, passer parkerne, betjener de rige og lever med deres familier i vejkanten. Hvis staten vil vise, at den vitterlig kan noget, som de hinduistiske præster, pujari, i templet ikke magter – og vitterlig vil komme denne befolkning af verdens urfattige til hjælp – har den virkelig sat sig selv på en prøve.\nOG HVAD så? Ja, så ikke noget. Så griber coronaen om sig. Trump mener, at USA vil være heldig, hvis USA ’kun’ får 200.000 døde på den konto. Uden hans indgreb ville to millioner dø, siger han. På den front er han allerede godt tilfreds med sin egen indsats, mens dødstallet kun stiger.\nHvis regeringerne får held til at standse pandemien, vil selv præster og imamer, rabbinere og pujari kunne glæde sig – og mon ikke, om de vil ane en himmelsk hånd?\nHvis det derimod ikke lykkes – så er vi på spanden. Eller for alvor sat til at vente på endnu stærkere magter. Foreløbig har præsteskabet overalt måttet acceptere at være sat på standby.\nEr der en konklusion? Kun, at nogen forhåbentlig vil finde en vaccine og en medicin, mens opgøret mellem stater og religioner raser."}
{"date":"2020-03-31T11:18:38+02:00","url":"https://politiken.dk/search/art7732524/Ikonisk-dansk-snedkermester-er-d%C3%B8d","author":"Lars Hedebo Olsen","title":"\n      Han lavede »gratis møbler« i en menneskealder:\n      Ikonisk dansk snedkermester er død ","text":"Snedkermester Ejnar Pedersen havde altid det samme svar parat, når man spurgte ham, hvorfor en Wegner-stol skulle koste 35.000 kroner.\n»Jeg plejer at sige, at vi laver gratis møbler«, lød det, før han fortsatte: »Hvis du giver så mange penge for en stol i dag, så vil du om mange år – når du er færdig med at bruge den – kunne sælge den for det samme«.\nOg det er jo sandt. God kvalitet falder aldrig i pris. Igennem en menneskealder – ja nærmest i 100 år – stod Ejnar Pedersen for fremstillingen af de smukkeste og mest eksklusive møbler designet af hans gamle ven, Hans J. Wegner.\nMen nu er Ejnar Pedersen død, 97 år, og det er hans søn, der fører PP Møbler videre, som det snedkerværksted hedder, som Ejnar Pedersen stiftede i 1953 sammen med sin bror Lars Peder Pedersen.\nSiden 2007 har det faktisk været Ejnar Pedersens søn Søren Holst Pedersen og barnebarnet Kasper Holst Pedersen, der har drevet PP Møbler, men Ejnar Pedersen har ikke kunnet holde sig væk fra duften af træ, så han har haft sin daglige gang på værkstedet i Allerød, selv om han for længst var nået pensionsalderen.\nEjnar Pedersen kunne nemlig ikke slippe kampen for det gode håndværk, og da han aldrig gik på kompromis med kvaliteten, kunne man faktisk ikke påstå, at han løj, når han hævdede, at han fremstillede gratis møbler. Et eksemplar af Wegners Den Runde stol eller Poul Kjærholms stukkede PK15 er så gennemført til mindste detalje, at de ikke kun er gode at sidde i, men også vidunderlige at kigge på. Ikke kun, fordi de er designet godt, men fordi Ejnar Pedersen og PP Møbler altid har gjort sig umage.\n»Jeg har altid sagt til svendene, at de ikke skal komme og spørge, om ’det her er godt nok?’. Hvis man er i tvivl, er det ikke godt nok. Det skal altid være perfekt«, sagde Ejnar Pedersen for et par år siden i et interview her i Politiken.\nI samme interview fortalte han, at han altid havde været forelsket i asketræet, og at man skulle holde sig fra at give træet lak: »Ask er ligesom piger. Hvis de får for meget lak på, så ældes de for hurtigt. De skal holdes med vand og sæbe«.\nArbejdede med de største\nEjnar Pedersen blev uddannet møbelsnedker i 1943 hos Willadsen i Vejen. Han efteruddannede sig på Teknologisk Institut i København, arbejdede en periode som snedkersvend hos A. J. Iversen i København, før han i 1953 etablerede PP Møbler sammen med sin storebror Lars Peder Pedersen.\nMed PP Møbler landede Ejnar Pedersen på den helt rigtige hylde, og han kom til at arbejde sammen med de største danske møbelarkitekter: Hans J. Wegner, Poul Kjærholm, Finn Juhl, Nanna og Jørgen Ditzel, Jørgen Høj, Wilhelm Wohlert og Søren Ulrik Petersen.\nFor få år siden skabte han stolen Den næstsidste stol sammen med sin gamle ven, arkitekten Knud Holscher. Stolen kan ses hos A. Petersen på Amager og fik med vilje navnet Den næstsidste stol, for helt færdig med at skabe stole bliver man jo aldrig.\nSlet ikke når man var en ihærdig møbelsnedker, hvorfor Ejnar Pedersen for få uger siden kunne overdrage 400 eksemplarer af en ny taffelstol til dronning Margrethe i anledning af hendes kommende 80-års fødselsdag.\nStolen er designet af Søren Ulrik Petersen og skal fremover være den officielle stol, som kongehuset vil anvende ved store begivenheder.\nEjnar Pedersen modtog igennem livet et væld af hæderspriser og blev for nylig ridder af Dannebrog. Sin lange karriere og de mange mennesker, han holdt af, berettede han om i bogen ’Håndværk og livsværk’, som han skrev sammen med Samuel Rachlin i 2014.\nLige til det sidste holdt Ejnar Pedersen sig aktiv og ville gerne diskutere håndværk og især uddannelsen af de unge snedkere. I sidste uge blev han ramt af corona, og med den sluttede et langt og rigt liv i træets tjeneste."}
{"date":"2020-03-31T11:05:27+02:00","url":"https://politiken.dk/search/art7734616/B%C3%B8rnemusik-gamle-klassikere-og-karant%C3%A6nesange-hitter","author":"Marie Nørgaard Skadhauge","title":"\n      Coranakrisen ændrer vores musikvaner:\n      Børnemusik, gamle klassikere og 'karantænesange' hitter ","text":"Har du hørt Liverpool FC’s slagsang ’You’ll Never Walk Alone’ for nylig?\nDet har briterne. Gerry & The Pacemakers’ 57 år gamle coverudgave af ’You’ll Never Walk Alone’ blev i Storbritannien spillet 150% mere i sidste uge, end den gjorde i den forrige.\nDermed topper sangen en ny hitliste fra Official Charts Company. Den viser de 100 sange, hvis popularitet er vokset mest hos briterne, efter premierminister Boris Johnson den 23. marts beordrede dem til at blive hjemme.\nListen er opgjort på baggrund af data fra streamingtjenester som Spotify, Apple Music, YouTube, Tidal med flere. Sangene, der har gjort comeback under coronakrisen, kan opdeles i tre kategorier: de gamle klassikere, ’karantænesange’ og børnesange.\n’You’ll Never Walk Alone’ må siges at tilhøre første kategori. Fodboldsangens renæssance skyldes formentlig, at sangen blev spillet samtidig på adskillige britiske radiostationer den 20. marts som et symbol på solidaritet mod coronavirussen. Af andre gamle klassikere på hitlisten finder man John Lennons fredssang ’Imagine’, ’Kiss’ fra Prince And The Revolution og The Beatles’ ’Twist And Shout’.\nDe såkaldte ’karantænesange’ skal forstås som sange, hvis titel eller tekst beskriver den situation, de fleste briter såvel som danskere befinder sig i nu. Her finder man for eksempel ’The Lazy Song’ fra Bruno Mars og nummeret ’Locked Up’ fra rapperen Akon. Desuden er der på hitlisten en lang række af sange, der både kan beskrives som klassikere og ’karantænesange’. Det gælder for eksempel ’Don’t Stand So Close To Me’ fra The Police, ’It’s The End Of The World As We Know It’ fra R.E.M. og ’I Want To Break Free’ fra Queen.\nEndelig finder man på listen fra Official Charts Company en hel del børnesange. Måske som et værktøj for hjemmeskolende forældre, måske som et frirum for folk, der finder den voksne verden lidt svær at forholde sig til for tiden. I hvert fald er Disney-sange som ’Hakuna Matata’ fra Løvernes Konge, ’Under The Sea’ fra Ariel og ’A Whole New World’ fra Aladdin at finde på hitlisten. Det samme er den bukseløse tegneseriefrø Crazy Frogs hit ’Axel F’.\nIfølge det norske medie NRK viser en opgørelse fra Spotify, at der generelt høres mere akustiske og mindre dansevenlige sange på streamingtjenesten nu, end der gør normalt. Spotifys egne spillelister til madlavning og husligt arbejde har desuden fået et opsving under coronakrisen.\nDu kan se den fulde top 100-liste fra Official Charts Company her."}
{"date":"2020-03-31T10:49:31+02:00","url":"https://politiken.dk/search/art7733444/Selv-under-coronakrise-og-st%C3%A6rk-kritik-er-Anders-Holch-Povlsen-k%C3%B8bmand-ind-til-benet","author":"Ditte Lindblad","title":"\n      Portræt: \n      Selv under coronakrise og stærk kritik er Anders Holch Povlsen købmand ind til benet ","text":"Anders Holch Povlsen var blot 28 år, da han i 1998 overtog familievirksomheden, der senere skulle blive til milliardforretningen Bestseller. Da han blev indrulleret i firmaet, ejede den en håndfuld butikker.\nSiden da er virksomheden vokset til en af Nordens største modekoncerner med over 15.000 forhandlere verden over og 2.500 butikker med tøj udelukkende fra Bestseller-koncernen. Han bliver, af dem der kender ham, beskrevet som glad og afslappet, men først og fremmest ekstremt dygtig til sit fag.\nSom sin far, der var den første herhjemme til at sende tøjproduktionen til Kina, var Anders Holch Povlsen den første til at have tusindvis af butikker med koncernens tøj uden for Danmarks grænser.\nIfølge retailekspert Bruno Christensen er Anders Holch Povlsen en meget dygtig købmand, hvis købmandskab bygger på gamle og solide værdier.\n»Anders Holch Povlsens købmandskab i Bestseller-koncernen kan ikke gøres ret meget bedre. Han har opbygget et konceptmodehus, hvor de sælger de rigtige produkter til de helt rigtige priser«, fortæller Bruno Christensen.\nMen de seneste uger har Anders Holch Povlsen og Bestseller-koncernen dog måttet lægge ryg til skarp kritik. Først fordi 750 ansatte blev fyret, og senere fordi firmaet har udskudt huslejebetalingen for sine mange butikker. Begge dele er konsekvenser af coronakrisens tag om økonomien.\nØje på det lokale\nDen danske milliardær har opbygget sin formue gennem en bred vifte af investeringer – han er blandt andet den mand i verden, der ejer mest privat jord i Skotland – og gennem sit modefirma, hvis bedst kendte mærker er Vila, Only og Jack & Jones.\nPå trods af sin enorme succes har den midtjysk erhvervsmogul ikke glemt sit ophav. Han er rundet af sit bagland og er med til at skabe beskæftigelse i lokalområdet.\n»Jeg er altid blevet overrasket over, hvor lidt stresset en mand med så mange jern i ilden kan være. Da jeg var borgmester, havde han altid overskud til at spørge: Hvordan går det i Ikast-Brande?«, fortæller Carsten Kissmeyer, der er tidligere borgmester i Ikast-Brande Kommune og har arbejdet tæt sammen med Anders Holch Povlsen ad flere omgange.\nAnders Holch Povlsen sætter sit aftryk flere steder i kommunen. Blandt andet i sit projekt om at bygge Bestseller Village & Tower, en by på 645.000 kvadratmeter, hvis vartegn skulle være Nordens højeste bygning: et højhus på 320 meter.\nByen skal ligge i Brande, hvor modekoncernen har hovedsæde, og rumme omkring 60 butikker, boliger, kontorlokaler, cafeer og meget mere. Projektet om byen i det midtjyske i midlertidigt sat på pause – men ikke stoppet, fortæller koncernen.\nDerudover har Anders Holch Povlsen kastet adskillelige millioner efter godgørende formål. Den internationale skole i Ikast-Brande Kommune blev tildelt 20 millioner kroner i 2012, og i 2018 blev samme beløb kastet efter et større multihalprojekt i det sydvestlige Aarhus.\n»Anders har jo formået at skabe et fantastisk eventyr i Bestseller-koncernen. På vores egn ser man på virksomheden med respekt«, fortæller Carsten Kissmeyer, der i dag er folketingsmedlem for Venstre.\nKøbmand ind til benet\nSelvom modekoncernen er populær blandt forbrugerne, er Bestseller blevet udsat for en del kritisk angående sine fabrikker i Bangladesh. Især ngo’er har lagt pres på koncernen, da de gerne vil have fuld transparens i forhold til hvilke fabrikker Bestseller benytter. Det kunne Politiken fortælle tilbage i 2016.\nI 2015 kom det frem at en de to af koncernens fabrikker, der ikke blev holdt hemmelig, havde lås på nødudgange, brandalarmerne var forældede og flugtområder blev brugt som opbevaringsrum. Fabrikken efterlevede derefter de påbud, den fik.\nDen daværende uafhængige chefinspektør, Brad Loewen, sagde dengang til Politiken:\n»Der var seriøse problemer med blandt andet brandsikkerheden. Problemerne var meget typiske, og denne fabrik var hverken værre eller bedre end alle de andre fabrikker, vi har inspiceret«.\nAt Anders Holch Povlsen og Bestseller-koncernen nu møder kritik for fyringen af ansatte, og fordi de nægter at betale husleje i butikkerne på grund af coronakrisens tag om økonomien, forstår Bruno Christensen dog ikke helt.\nIfølge ham udviser koncernejeren rettidig omhu ved at fyre de 750 ansatte. Selv en så stor og indbringende forretning som Bestseller kan ikke overleve med lange perioder med enorme udgifter og ingen indtjening, anfører Bruno Christensen.\nKoncernen har oplevet kolossale opbremsninger på salget, og Bestseller mister ifølge Anders Holch Povlsen omkring 100 millioner kroner om dagen. Og man skal finde en måde at stoppe de økonomiske blødninger på. Anders Holch Povlsen tilbageholder huslejen med udgangspunkt i, at alle mister noget i den her krise.\nDermed sagt, at hvis butikkerne ikke kan holde åbent, og der ikke kan sælges tøj, så kan lejeren heller ikke få sit husleje, fortæller Bruno Christensen. I hans øjne er beslutningen noget enhver god købmand ville gøre:\n»I den tid Anders Holch Povlsen har siddet ved roret, har Bestseller kun set fremgang og optur på optur. Men nu beviser han, at han også evner at skære benhårdt i virksomheden, for at den overlever«.\nI en tidligere version af artiklen stod, at Bestseller nægter at betale husleje med henvisning til coronakrisen. Firmaet oplyser, at betalingen for april er udskudt, mens man afventer implementeringen af statens hjælpepakker til erhvervslivet."}
{"date":"2020-03-31T10:43:26+02:00","url":"https://politiken.dk/search/art7734830/Bomberyddere-unders%C3%B8gte-bil-ved-hospital","author":"","title":"","text":"Forsvarets bomberyddere har tirsdag været til stede ved Herlev Hospital. Her fattede Københavns Vestegns Politi mistanke til en bil. Sagen blev efterforsket som en bombetrussel.\nKort før middag oplyser politiet på Twitter, at der var tale om en \"falsk trussel\". Men sagens omstændigheder oplyser politiet intet om og agter ej heller at gøre det indtil videre.\nPolitiet oplyste tirsdag formiddag, at man var til stede på parkeringspladsen på grund af et \"mistænkeligt forhold\". Siden oplyste politiet, at der var tale om en bombetrussel mod en bil.\nForsvarets ammunitionsrydningstjeneste, også kaldet EOD, blev tilkaldt. Tjenesten er specialiseret i at håndtere ammunition og sprængstof og i at uskadeliggøre sprængfarlige genstande.\nBomberydderne råder blandt andet over en fjernstyret robot, der i folkemunde er kendt under navnet \"Rullemarie\". Robotten bruges til at analysere og uskadeliggøre mistænkelige genstande.\nOg netop Rullemarie blev tirsdag taget i brug ved Herlev Hospital. Det viser billeder fra stedet."}
{"date":"2020-03-31T10:30:52+02:00","url":"https://politiken.dk/search/art7734794/25-%C3%A5rig-mand-k%C3%B8rte-239-p%C3%A5-motorvej-n%C3%A6r-K%C3%B8benhavn","author":"","title":"","text":"Køge Bugt Motorvejen syd for København er normalt blandt de mest trafikerede strækninger i landet. Men også her har coronasituationen sat sit aftryk. Der er færre biler, og det udnytter nogle til at træde sømmet i bund.\nMandag var Københavns Vestegns Politi på plads for at standse fartsyndere. Bevæbnet med laserudstyr tog en betjent plads på en krydsende motorvejsbro, mens en motorcykelbetjent holdt klar på motorvejen.\nDet foregik i tidsrummet mellem 17 og 19, hvor der normalt er myldretid på strækningen, og hvor det kan være svært at finde plads til overhovedet at nå op på de tilladte 110 kilometer i timen, fortæller politiassistent Erik Andersen.\nMen det kunne man mandag. Færdselsbetjentene målte en bil til at køre med en hastighed på 239 kilometer i timen. En anden blev målt til 191.\n»239 kilometer i timen, det er rigtig hurtigt. Der kan gå år imellem, at vi ser overtrædelser af den kaliber«, fortæller Erik Andersen.\nMister rettet til at køre bil i mindst seks måneder\nDet lykkedes for politiet at få bragt den hurtige bil til standsning. Bag rattet sad en 25-årig mand fra København NV. Han står nu til en klækkelig bøde på mere end 13.000 kroner og en ubetinget frakendelse af kørekortet.\nManden, som kørte 191, slipper en smule billigere. Hans forseelse udløser en bøde på 8000 kroner og en betinget frakendelse af kørekortet.\nEn ubetinget frakendelse betyder, at man helt mister rettet til at køre bil i mindst seks måneder. Derefter skal man bestå en kontrollerende køreprøve - både teoretisk og praktisk - før man igen må køre bil.\nVed en betinget frakendelse beholder man retten til at køre bil, men skal bestå en kontrollerende køreprøve.\nSelv om det hører til blandt sjældenhederne, at så høje hastigheder bliver målt af politiet, så er det ikke så længe siden, at det skete, fortæller Erik Andersen.\n»Vi havde i sidste uge en motorcykel, som forsøgte at køre fra en motorcykelbetjent, hvor hastigheden nåede op over 250 kilometer i timen«, fortæller Erik Andersen."}
{"date":"2020-03-31T10:09:39+02:00","url":"https://politiken.dk/search/art7706753/398-dage.-S%C3%A5-l%C3%A6nge-varede-dansk-guldvinders-mareridt.-Og-nu-forts%C3%A6tter-det-med-corona","author":"Rasmus Bech","title":"\n      398 dage. Så længe varede dansk guldvinders mareridt. Og nu fortsætter det med corona","text":"Han husker det selvfølgelig, som om det var i går.\nMen det var 12. januar sidste år. I Boxen i Herning, hvor det danske håndboldlandshold spillede sin anden kamp i VM-slutrunden på hjemmebane.\nTo dage forinden havde Danmark slået Chile i åbningskampen i Royal Arena i København. Sejren lød på 39-16, og venstrefløjen Casper U. Mortensen viste blændende spil og blev dansk topscorer med 8 mål. Det tegnede til at blive en flot slutrunde for Barcelona-spilleren.\nMen tilbage til Herning, hvor Danmark i den anden kamp mødte Tunesien. Lørdag aften foran 15.000 tilskuere, 12. januar 2019.\nEn sekvens i kampbilledet: Mortensen modtager en aflevering fra Mikkel Hansen, han springer ind over stregen og scorer sikkert i kampen, der ender med dansk sejr på 36-22.\nMen Mortensen lander på sit venstre ben, der er lidt for strakt – og landingen bliver hårdere end normalt. Det gør ondt, Mortensen spiller dog videre, han var jo varm, og tingene fungerede.\n»Jeg dummede mig«\nEfter kampen bliver det værre. Han får foretaget en skanning af venstre knæ, alt ser imidlertid o.k. ud, men det er nok bedst at holde knæet i ro i et par dage.\n»Og det var her, jeg dummede mig. Jeg kunne jo mærke, at der var noget galt, og jeg skulle selvfølgelig være stoppet. Men jeg bed smerterne i mig, trænede og spillede videre«, fortæller Casper U. Mortensen om ’dengang’.\nDa VM var overstået, og den sidste verdensmesterpandekage på Københavns Rådhus var spist, blev Mortensen igen skannet. Den var gal med menisken, en operation var uundgåelig.\n»Jeg tog billederne med til klubben i Barcelona. Alle lykønskede mig med VM-guldet, men da jeg lå på briksen på klubbens klinik, var jeg grædefærdig. Jeg skulle opereres, menisken skulle sys sammen, og jeg ville være væk i 6 måneder. Det viste jeg, jeg havde jo prøvet det før, tilbage i 2012. Den nye operation blev fastsat til 8. februar – og jeg var ved at kaste op ved tanken«.\nEndnu en operation\nDa Casper U. Mortensen trådte ind i VM-turneringen i Danmark, var den da 29-årige professionelle håndboldspiller på toppen af sin karriere.\nEfter at være blevet topscorer i den tyske Bundesliga for Hannover var han skiftet til håndboldsportens fornemste klub, FC Barcelona. Han var olympisk mester, på vej til at blive verdensmester, han havde status som årets spiller i Champions League.\nOg nu, 4 måneder efter meniskenoperationen i Barcelona, følte han, at han styrtede mod bunden.\nFor en ny skanning viste, at noget af syningen i menisken var gået op. Mortensen skulle opereres igen, denne gang i Aarhus. En af klubbens spanske læger tog med og filmede hele operationen.\nMere genoptræning ventede, det var næsten udsigtsløst.\n»Jeg var ikke i tvivl om, at jeg ville tilbage på banen. Det var det, der holdt mig i gang. Men jeg kunne godt tvivle på, om det ville lykkes i sidste ende. For det tog lang tid at vinde små skridt, små fremgange«.\n»Min kone (TV 2-journalisten Stine Bjerre Mortensen, red.) har passet mig i hoved og røv, trænet med mig og opmuntret mig, min bror har været en kæmpe hjælp, familie og kammerater har bakket mig op og forsøgt at få mig til at glemme, hvor ensomt et års genoptræning kan føles. For det er ensomt. Jeg synes, jeg har boet i et træningslokale i et år, og selv om klubben har støttet mig hele vejen og stillet forskellige terapeuter til rådighed, har det været ensomt for en holdspiller som mig«.\nCasper U. Mortensen fortæller, at man lærer meget om sig selv i sådan en periode.\n»Man lærer vigtigheden af at holde hovedet oppe i modgang, man lærer at glæde sig over de små ting. Over at notere den lille fremgang fra uge til uge, fra måned til måned. Og man lærer at blive ved og ved. At forstå, at selv om det føles som et helvede, skal man bare igennem det. Kors, hvor lærer man meget om at holde sig selv oppe. Og kors, hvor har jeg lavet mange strækøvelser. Jeg har strakt så meget ud, at jeg er mere elastisk end nogensinde«.\nDen lille dreng og bolden\n»Selvfølgelig er der også selvmedlidenhed undervejs i sådan et forløb. Og jeg vil mene, at man også hele tiden er truet af en depression, og den skal man virkelig kæmpe mod med alle mulige positive tanker. Men når jeg sad på tribunen og så holdkammeraterne træne på normal vis, lege og more sig, jamen så var jeg den lille dreng, som de tog bolden fra i 398 dage«, siger han.\n398 dage. Mortensen har talt dem. Fra den hårde landing mod Tunesien til comebackkampen i februar på hjemmebane mod Zagreb i Champions League.\n»Det var en kamp, hvor jeg bare skulle prøves af i 10 minutter, men det endte med 10 minutter i hver halvleg. Jeg sagde det ikke til nogen, men jeg ville score et mål, jeg ville prøve det igen. Det ville gøre mit comeback perfekt. Og det lykkedes også på et kontraløb, som blev sat i gang af vores målmand, Kevin Møller. Og det var vidunderligt«.\nSiden blev det til 9 kampe, bl.a. den spanske pokalfinale mod Benidorm, der blev besejret stort. I den finale scorede Casper U. Mortensen 4 mål.\nOg så kom corona\nOg så kom coronavirussen og satte et punktum. Barcelona-spillerne blev sendt hjem på ubestemt tid, Spanien er lukket ned, det offentlige liv er ophørt.\nMortensen nåede at fylde sin bil med træningsremedier fra klubben, og hjemme i lejligheden har han indrettet et fitnesslokale, hvor hjemmetræningen kan foregå.\n»Den ensomme træning fortsætter, men denne gang under andre omstændigheder. Og jeg er jo på en måde blevet ekspert i selvtræning, så det skal nok gå. Jeg har fokus på at levere tilbage til klubben. At sige tak for den støtte, jeg har fået, og tak for den tillid, jeg er blevet vist. Jeg vil tilbage på mit gamle niveau, jeg skal føle mig stærkere og bedre – og jeg er på vej. Ja, jeg er blevet 30 år, men mon ikke, jeg kan fortsætte i endnu 10 år«.\nTilbage på landsholdet\nOg så er der landsholdet. Casper U. Mortensens drømmehold, der har været en stor inspiration i hele karrieren.\n»Da jeg var dreng, drømte jeg om at blive lige så god som Lars Christiansen (landskamprekord med 338 kampe, red.). Nu har jeg prøvet at vinde både OL og VM, så på en måde er målet nået. Nej, jeg er ikke selvskrevet til landsholdet, mere end et år er gået siden min seneste kamp, men jeg siger dig – jeg vil gerne tilbage«.\nLyder det fra spilleren, der var med til at vinde VM-sølv i 2013. I netop Barcelona."}
{"date":"2020-03-31T10:01:50+02:00","url":"https://politiken.dk/search/art7727976/Bades%C3%B8en-Festival-f%C3%B8jer-nye-hovednavne-til-programmet","author":"Simon Øst Vejbæk","title":"\n      Selv om det lige nu er svært at forestille sig en verden post-corona:\n      Badesøen Festival føjer nye hovednavne til programmet","text":"Det kan være svært at forestille sig. Tidspunktet, hvor vi igen kan stimle tæt sammen og bevæge kroppene i takt til de toner, der blæses ud af kæmpemæssige højtalere. Lykkeligt badet i sved og øl, hvor den eneste reelle bekymring er, om der mon kommer regn, og om der er penge nok på kortet til endnu en bakke nachos.\nLivet er ingen østers for tiden. Men det skal det nok blive igen.\nFor sommeren er på vej, og i Danmark er det unægtelig lig med festivaler for tusindvis af mennesker, og selv om både publikum og arrangører holder vejret i disse dage for at se, om man bør følge den engelske kæmpefestival Glastonbury’s eksempel, føjer endagsfestivalen Badesøen nye navne til deres program.\n8. august løber festivalen af stablen for fjerde gang ved Friluftsbadet i Albertslund (også kendt som Vestegnens Mallorca), og i år er det med danske navne som Peter Sommer & Tiggerne, Efterklang og Ganger, men også internationale acts såsom svenske Alice Boman og det sydkoreanske band Tengger lægger vejen forbi.\nDet fortæller festivalen i en pressemeddelelse, hvor Jeppe Skjold fra spillestedet Forbrændingen, der er en af festivalens arrangører, også udtaler:\n»Vi befinder os i en meget særlig tid, og fokus disse dage bør naturligvis være på den igangværende corona-pandemi. Det føles dog også helt utrolig dejligt og befriende i denne svære periode at se frem til mere udadvendte tider, hvor det igen bliver muligt at samles om live-musik på spillesteder og festivaler«.\nBadesøen Festival 8. august 2020, Friluftsbadet Badesøen, Skallerne 14 2620 Albertslund\nDørene åbner kl. 13.00."}
